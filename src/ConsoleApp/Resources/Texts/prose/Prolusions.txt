Prolusion 1

Joannis Miltonii Prolusiones quædam Oratoriæ.

In Collegio, &c.

Utrum Dies an Nox præstantior sit?

SCriptum post se reliquere passim Nobilissimi quique Rhetoricæ Magistri, quod nec vos præteriit, Academici, in unoquoque, dicendi genere, sive demonstrativo, sive deliberativo, sive judiciali, ab aucupanda Auditorum gratia exordium duci oportere; alioqui nec permoveri posse Auditorum animos, nec causam ex sententia succedere. Quod si res ita est, quam sane, ne vera dissimulem, Eruditorum omnium consensu fixum ratumque novi, miserum me! ad quantas ego hodie redactus sum Angustias! qui in ipso Orationis Limine vereor ne aliquid prolaturus sim minime Oratorium, & ab officio Oratoris primo & præcipuo necesse habeam abscedere. Etenim quî possim ego vestram sperare benevolentiam, cum in hoc tanto concursu, quot oculis intueor tot ferme aspiciam infesta in me capita; adeo ut Orator venisse videar ad non exorabiles. Tantum potest ad simultates etiam in Scholis æmulatio, vel diversa Studia, vel in eisdem studiis diversa judicia sequentium; ego vero solicitus non sum,

Ne mihi Polydamas & Troïades Labeonem Prætulerint; Nugæ.
Veruntamen ne penitus despondeam animum, sparsim video, ni fallor, qui mihi ipso aspectu tacito, quam bene velint, haud obscure significant; à quibus etiam quantumvis paucis, equidem probari malo quam ab innumeris imperatorum Centuriis, in quibus nihil mentis, nihil rectæ rationis, nihil sani judicii inest, ebullienti quadam & plane ridendâ verborum spumâ sese venditantibus; à quibus si emendicatos ab novitiis Authoribus centones dempseris, Deum Immortalem! quanto nudiores Leberide conspexeris, & exhausta inani vocabulorum & sententiuncularum supellectile μηδ`ε γρυ φθ´εγγεσθαι, perinde mutos ac ranuncula Seriphia. At ô quam ægre temperaret à risu vel ipse, si in vivis esset, Heraclitus, si forte hosce cerneret, si Diis placet, Oratorculos, quos paulo ante audiverit cothurnato Euripidis Oreste, aut furibundo sub mortem Hercule grandiora eructantes, exhausto tandem vocularum quarundam tenuissimo penu, posito incedere supercilio, aut retractis introrsum Cornibus, velut animalcula, quædam abrepere. Sed recipio me paululum digressus. Si quis igitur est qui, spreta pacis conditione, ’´ασπονδον πολ´εμον mihi indixerit, eum ego quidem in præsentia non dedignabor orare & rogare, ut semotâ paulisper simultate, æquabilis adsit certaminis hujus arbiter; neve Oratoris culpa, si qua est, Causam quam optimam & præclarissimam in invidiam vocet. Quod si mordaciora paulo hæc & aceto perfusa nimio putaveritis, id ipsum de industria secisse me profiteor: volo enim ut initium Orationis meæ primulum imitetur diluculum; ex quo subnubilo serenissima fere nascitur dies. Quæ an nocte præstantior sit, haud vulgaris utique agitatur Controversia, quam quidem mearum nunc est partium, Auditores, pensique hujus matutini, accurate & radicitus excutere; quamvis & hæc Prolusioni Poeticæ, quam Descertationi Oratoriæ, magis videatur idonea: At at noctémne dixi cum die struxisse lites. Quid hoc rei est? quænam hæc molitio? numnam antiquum Titanes redintegrant bellum, Phlegræi prælii instaurantes reliquias? an Terra novam in superos Deos enixa est portentosæ magnitudinis prolem? an vero Typhœus injectam Ætnæ Montis eluctatus est molem! an denique, decepto Cerbero, catenis adamantinis subduxit se Briareus? quid est aliquando tandem, quod Deos manes ad Cœlestis imperii spem jam tertiò erexerit? adeone contemnendum Jovis fulmen? adeon' pro nihilo putanda Palladis invicta virtus, quâ tantam olim inter Terrigenas fratres edidit Stragem? Exciditne animo insignis ille per Cœli Templa Liberi patris ex profligatis Gigantibus triumphus? Neutiquam sane: meminit illa probe, nec sine lachrymis, consternatos plerosque à Jove Fratres superstitesque cæteros usque ad penitissimos Inferorum recessus in fugam actos; & certe jam nihil minus quam bellum adornat trepida, querelam potius & lites instruit, atque pro more Mulierum post rem unguibus & pugnis fortiter gestam ad colloquium seu verius ad rixam venit, periclitatura, opinor, linguáne plus an armis valeat. At vero quam inconsultô, quam arroganter, quamque debili causæ titulo præ die summam rerum ambiat, expedire sestino. Video siquidem & ipsam diem Galli cantu expergefactam, cursu solito citatiori ad properâsse ad suas laudes exaudiendas. Et quoniam unusquisque hoc imprimis ad honores & decus conferre arbitratur, si ab generosis Natatalibus & prisco Regum vel Deorum sanguine oriundum se compererit. Videndum primo utra genere sit clarior, mox quænam antiquitate honoratior; dein hæc an illa humanis usibus accomodatius inserviat. Apud vetustissimos itaque Mythologiæ scriptores memoriæ datum reperio, Demogorgonem Deorum omnium Atavum, (quem eundem & Chaos ab antiquis nuncupatem hariolor) inter alios Liberos, quos sustulerat plurimos, Terram genuisse; hâc, incerto patre noctem suisse prognatam; quamvis paulo aliter Hesiodus eam Chaogenitam velit hoc Monosticho,
'Εξ χάεος δ' Έρεβ’ος τε μέλαινά τε νυξ εγένοντο.
Hanc, quocunque natam, cum adoleverat ad ætatem nuptiis maturam, poscit sibi uxorem Phanes Pastor; annuente Matre, refragatur illa, negatque se ignoti viri & nusquam visi, moribusque insuper tam longe diversis, concubitum inituram. Repulsam Phanes ægre ferens, verso in odium amore, nigellam hanc Telluris filiam per omnes orbis Terrarum tractus ad necem sequitur indignabundus. Illa vero quem amantem sprevit, cum hostem non minus tremit; propterea ne apud ultimas quidem Nationes, & disjuncta quam maxime loca, immo ne in ipso sinu parentis satis se tutam rata, ad incestos Erebi fratris amplexus furtim & clanculum se corripit; timore simul gravi soluta, maritumque nacta proculdubio sui similem. Hoc itaque tam venusto conjugum pari Æther & Dies perhibentur editi, ut Author est idem, cujus supra mentionem fecimus Hesiodus:
Νυκτ`ος δ ' αύτ' αιθήρ τε κ`αι ημέρα ’εξεγένοντο,
Ο‘ύς τέκεκυςσαμένη Έρέβει φιλότητι μιγ`εισα.
At enim vetant humaniores Musæ, ipsa etiam prohibet Philosophia Diis proxima, ne minus Poetis Deorum figulis, præsertim Græcanicis, omni ex parte habeamus fidem; nec quisquam iis hoc probro datum putet, quod in re tanti momenti Authores videantur vix satis locupletes. Si quis enim eorum aliquantillum deflexerit à vero, id non tam ingeniis eorum assignandum, quibus nihil divinius; quam pravæ & cæcutienti ejus ætatis ignorantiæ, quæ tunc tempestatis pervadebat omnia. Abunde sane laudis hinc sibi adepti sunt, affatim gloriæ, quod homines in sylvis atque montibus dispalatos belluarum ad instar, in unum compulerint locum, & Civitates constituerint, quodque omnes Disciplinas quotquot hodie traduntur, lepidis fabellarum involucris obvestitas pleni Deo primi docuerint; eritque hoc solum iisdem ad assequendam nominis immortalitatem non ignobile sane subsidium, quod Artium scientiam feliciter inchoatam posteris absolvendam reliquerint.
Noli igitur, quisquis es, arrogantiæ me temere damnare, quasi ego jam veterum omnium Poetarum decreta, nullâ nixus authoritate, perfregerim aut immutaverim; neque enim id mihi sumo, sed ea tantummodo ad normam rationis revocare conor, exploraturus hoc pacto num rigidæ possint veritatis examen pati. Quocirca primò noctem Tellure ortam erudite quidem & eleganter fabulata est Antiquitas; quid enim aliud mundo noctem obducit quam densa & impervia terra, Solis lumini nostroque Horizonti interposita? quòd eam deinde nunc patrimam, fuisse negant Mythologi, nunc matrimam, id quoque festiviter fictum; inde siquidem recte colligitur spuriam fuisse aut subdititiam, aut demum parentes prolem tam famosam & illiberalem præ pudore non agnovisse. At vero cur existimarent Phanetem illum mirificâ supramodum humanum facie, noctem Æthiopissam & monogrammam etiam in Matrimonium adamasse, arduum impense negotium videtur è vestigio divinare, nisi quod fœminarum insignis admodum id temporis paucitas delectum suppeditaret nullum. Atqui presse agamus & cominus. Phanetem interpretantur Veteres Solem sive Diem; quem dum commemorant Noctis conjugium primo petiisse, deinde in ultionem spreti connubii insecutem, nihil aliud quam Dierum & Noctium vices ostendere volunt. Ad hoc autem quid opus erat introduxisse Phanetem Noctis nuptias ambientem, cum perpetua illa eorum successio & mutuus quasi impulsus innato & æterno odio melius adsignificetur; quippe constat sudum & tenebras ab ipso rerum principio acerrimis inter se dissedisse inimicitiis. Atque ego sane noctem credo, ευθρ´ονης cognomen hinc solum accepisse, quod Phanetis connubio permiscere se caute recusarit, nec non cogitate; etenim si illum semel in suos admisisset thalamos, extra dubium radiis ejus & impatibili fulgore absumpta vel in nihilum interiisset, vel penitus conflagrasset, sicuti olim invito Jove Amasio arsisse ferunt Semelem. Quapropter huic, non improvida salutis suæ, Erebum prætulit. Unde scitum illud Martialis & perurbanum,
Uxor pessima, pessimus Maritus
Non miror bene convenire vobis.
Nec Tacendum existimo, quam formosâ & se dignâ virum auxerit prole, nimirum Ærumna, Invidiâ, Timore, Dolo, Fraude, Pertinaciâ, Paupertate, Miseriâ, Fame, Querelâ, Morbo, Senectute, Pallore, Caligine, Somno, Morte, Charonte, qui ultimo natus est partu; adeo ut hic apprime quadret quod in Proverbii consuetudinem venit, κακ˜ου κορακος κακον ω`ον. Cæterum nec desunt qui etiam Ætherem & Diem itidem Erebo suo Noctem peperisse tradunt. At enim quotusquisque est, non impos mentis, qui sic Philosophantem non explodat ac rejiciat tanquam Democritica Commenta aut Nutricularum Fabulas proferentem? Ecquam enim veri speciem præ se fert, posse obscuram & fuscam noctem tam venustulum, tam amabilem, tam omnibus gratum acceptumque reddere partum? Qui etiam ut primum conceptus esset, præmaturo impetu erumpens utero matrem enecâsset, ipsumque Erebum patrem abegisset protinus, vetulumque coegisset Charontem, ut sub imo Styge noctuinos abderet oculos, & si qua sub Inferis latibula sunt, ut eo se remigio & velis reciperet. Nec solum apud Orcum non est natus dies, sed ne unquam quidem ibi comparuit; neque potest illuc nisi fatorum ingratiis vel per minimam intromitti rimulam; quid! quod etiam diem nocte antiquiorem audeo dicere, eamque mundum recens emersum è Chao diffuso lumine collustrasse, priusquam nox suas egisset vices; nisi crassam illam & immundam caliginem noctem vel ipsi Demogorgoni equævam velimus perperam nominare. Ideoque Diem Urani filiam natu maximam arbitror, vel filium potius dixeris, quem ille in solatium humanæ gentis & terrorem Infernalium Deorum procreasse dicitur; ne scilicet, occupante tyrannidem nocte, nulloque inter Terras & Tartara discrimine posito, Manes & Furiæ atque omne illud infame Monstrorum genus ad terras usque, desertâ Barathri sede, se proreperent, misellique homines densis obvoluti umbris, & quaquaversum occlusi, defunctarum animarum pœnas etiam vivi experirentur. Hactenus, Academici, obscuram noctis propaginem atris & profundissimis eruimus tenebris; habebitis ilicet ut se dignam præbuerit Natalibus suis, sed si prius Diei laudibus inpensam dederim opellam meam, quamvis & illa sane omnium laudatorum Eloquentiam anteeat. Et certe primo quam omnium animantium stirpi grata sit & desiderabilis, quid operæ est vobis exponere; cum vel ipsæ volucres nequeant suum celare gaudium, quin egressæ nidulis, ubi primum diluculavit, aut in verticibus Arborum concentu suavissimo delinant omnia, aut sursum librantes se, & quam possunt prope Solem volitent, redeunti gratulaturæ luci. At primus omnium adventantem Solem triumphat insomnis Gallus, & quasi præco quivis, monere videtur Homines, ut excusso somno prodeant, atque obviam effundant se novam salutatum auroram: tripudiant in agris capellæ, totumque genus quadrupedum gestit & exultat lætitiâ. Quinetiam & mœsta Clysie totam fere noctem, converso in Orientem vultu, Phœbum præstolata suum, jam arridet & adblanditur appropinquanti Amatori. Caltha quoque & Rosa, ne nihil addant communi gaudio, aperientes sinum, Odores suos Soli tantum servatos profusè spirant, quibus noctem dedignantur impertiri, claudentes se folliculis suis simulatque vesper appetat; cæterique flores inclinata paulum, & rore languidula erigentes capita quasi præbent se Soli, & tacite rogant ut suis osculis abstergat Lachrymulas, quas ejus absentiæ dederant. Ipsa quoque Tellus in adventum Solis cultiori se induit vestitu, nubesque juxta variis Chlamydatæ coloribus, pompâ solenni, longoque ordine videntur ancillari surgenti Deo. Ad summam, nequid deesset ad ejus dilatandas laudes, huic Persæ, huic Libyes, divinos Honores decrevere; Rhodiensis pariter celeberrimum illum stupendæ magnitudinis Colossum, Charetis Lyndii miro extructum artificio, huic sacrârunt; huic itidem hodie Occidentalis Indiæ Populi thure cæteroque apparatu sacrificare accepimus. Vos testor, Academici, quam jucundum, quam optatum diuque expectatum vobis illucescat mane, utpote quod vos ad mansuetiores Musas revocet, á quibus insaturabiles & sitibundos dimiserat ingrata nox. Testor ultimo Saturnum Cœlo deturbatum in Tartara, quam lubens vellet, si modo per Jovem liceret, ab exosis tenebris ad auras reverti; Quòd demum Lux vel ipsi Plutoni suâ caligine longe sit potior, id quidem in confesso est, quando cœleste regnum toties affectavit, unde scite, & verissime Orpheus in hymno ad Auroram,
"Η χαίρει θνητῶν μερόπων γένος οὐδέ τις ἐστ`ιν,
'Ος φεύγει τὴν σὴν ὄψιν καδυπέρτερον οὖσαν,
'Ηνίκα, τὸν γλυκυν ὕπνον ἀπὸ βλεφάρων ἀποσείσης.
Π˜ας δὲ βροτὸς γ’ηθει, πᾶν ἑρπετὸν, ἄλλά τε φῦλα
Τετραπόδων, πτηνῶν τε, καὶ ’ενναλίων πολυεθνῶν.
Nec mirum utique cum Dies non minus utilitatis adferat quam delectationis, & sola negotiis obeundis accomodata sit; quis enim mortalium lata & immensa maria trajicere sustineret, si desperaret affuturum diem; immo non aliter Oceanum navigarent quam Lethen & Acherontem Manes, horrendis nimirum undiquaque tenebris obsiti. Unusquisque etiam in suo se contineret gurgustio, haud unquam ausus foras prorepere; adeo ut necesse esset dissui statim humanam societatem. Frustra Venerem exeuntem è mari inchoasset Apelles; frustra Zeuxis Helenam pinxisset, si nox cæca & obnubila res tam visendas oculis nostris admiret; tum quoque frustra tellus serpentes multiplici & erratico lapsu vites, frustra decentissimæ proceritatis arbores profunderet, incassum denique gemmis & floribus tanquam stellulis interpoliret se, cœlum exprimere conata; tum demum nobilissimus ille videndi sensus nullis animalibus usui foret; ita prorsus, extncto mundi oculo, deflorescerent omnia & penitus emorerentur; nec sane huic cladi diu superessent ipsi homines, qui tenebricosam incolerent terram, cum nihil suppeteret unde victitarent, nihil denique obstaret, quo minus in antiquum Chaos ruerent omnia. Hisce quidem possit quispiam inexhausto stylo plura adjicere; verum non permitteret ipsa verecunda dies ut singula persequatur, & proclivi cursu ad occasum præcipitans, nullo modo pateretur immodice laudantem. Jam igitur declinat in vesperam dies, & nocti statim cedet, ne adultâ hieme solstitialem contigisse diem facete dicatis. Tantum pace vestra liceat adjungere pauca quæ non possum commode præterire. Meritò igitur Poetæ noctem Inferis exurgere scriptitarunt; cum impossibile plane sit aliunde tot tantaque mala nisi ex eo loco mortalibus invehi. Obortâ enim nocte sordescunt & obfuscantur omnia, nec quicquam tunc profecto interest inter Helenam & Canidiam, nihil inter pretiosissimos & viles Lapillos, nisi quod gemmarum nonnullæ etiam noctis obscuritatem vincant: Huc accedit, quod amœnissima quæque loca tunc quidem horrorem incutiant, qui etiam alto & tristi quodam augetur silentio; si quidem quicquid uspiam est in agris, aut hominum aut ferarum, vel domum, vel ad antra raptim se conferunt; ubi stratis immersi ad aspectus noctis terribiles claudunt oculos. Nullum foris conspicies præterquam Fures & Laverniones Lucifugos, qui cædem anhelantes & rapinas, insidiantur bonis Civium, & noctu solum vagantur, ne detegantur interdiu; quippe dies nullum non indagare solet nefas, haud passura lucem suam istiusmodi flagitiis inquinari; nullum habebis obvium nisi Lemures & Larvas, & Empusas quas secum nox comites è locis asportat subterraneis, quæque totâ nocte terras in sua ditione esse, sibique cum hominibus communes vendicant. Ideoque opinor noctem auditum nostrum reddidisse solertiorem, ut umbrarum gemitus bubonum & strygum ululatus, ac rugitus Leonum, quos fames evocat; eò citius perstringerent aures, animosque graviori metu percellerent. Hinc liquidò constat, quam sit ille falsus animi qui noctu homines à timore otiosos esse, noctemque curas sopire omnes autumnat; namque hanc vanam esse & nugatoriam opinionem infœlici nôrunt experientia, quicunque sceleris cujuspiam conscii sibi fuere; quos tunc Sphinges & Harpyiæ, quos tunc Gorgones & Chimæræ intentatis facibus insequuntur, nôrunt miseri, qui cum nullus adsit qui subveniat iis & opituletur, nullus qui dulcibus alloquiis dolores leniat, ad bruta saxa irritas jaciunt querelas, subinde exoptantes oriturum diluculum. Idcirco Ovidius Poetarum elegantissimus noctem jure optimo curarum maximam nutricem appellavit. Quod autem eo potissimum tempore fracta & defatigata laboribus diurnis corpora recreemus somno & refocillemus, id numinis beneficium est non noctis munus; sed esto, non est tanti somnus ut ejus ergo noctem in honore habeamus, enimvero cum proficiscimur dormitum, revera tacite fatemur nós imbelles & miseros homines, qui minuta hæc corpuscula ne ad exiguum tempus sine requie sustentare valeamus. Et certe quid aliud est somnus quam mortis imago & simulachrum? hinc Homero Mors & Somnus Gemelli sunt uno generati conceptu, uno partu editi. Postremò, quod Luna cæteraque Sydera nocti suas præferant faces, id quoque Soli debetur; neque enim habent illa quod transfundant lumen nisi quod ab illo accipiant mutuum. Quis igitur, si non tenebrio, si non effractor, si non aleator, si non inter Scortorum greges noctem pernoctare perpetem integrosque dies ronchos efflare solitus, quis inquam nisi talis tam inhonestam, tamque invidiosam causam in se susceperit defendendam? Atque demiror ego ut aspicere audeat Solem hunc, & etiamnum communi luce impune frui, quam ingratus vituperat, dignus profecto quem adversis radiorum ictibus veluti Pythonem novum interimat Sol; dignus qui Cimmeriis occlusus tenebris longam & perosam vitam transigat; dignus denique cujus Oratio somnum moveat auditoribus, ita ut quicquid dixerit non majorem somnio quovis fidem faciat; Quique ipse etiam somnolentus, nutantes atque stertentes Auditores annuere sibi & plaudere peroranti deceptus putet. Sed nigra video Noctis supercilia, & sentio atras insurgere tenebras: recedendum est, ne me nox improvisum opprimat. Vos igitur, Auditores, posteaquam Nox nihil aliud sit quam obitus, & quasi mors Diei, nolite commitere ut Mors Vitæ præponatur; sed causam dignemini meam vestris ornare suffragiis, ita studia vestra fortunent Musæ; exaudiatque Aurora Musis amica, exaudiat & Phœbus qui cuncta videt auditque quos habeat in hoc cœtu Laudis ejus Fautores. Dixi.





Prolusion 2

In Scholis Publicis.

De Sphærarum Concentu.

SI quis meæ tenuitati locus, Academici, post tot hodie, tantosque exauditos Oratores, conabor etiam ego jam pro meo modulo exprimere, quam bene velim solenni hujus lucis celebritati, & tanquam procul sequar hodiernum hunc Eloquentiæ triumphum. Dum itaque trita illa & pervulgata dicendi argumenta refugio penitus, & reformido, ad novam aliquam materiem ardue tentandam accendit animum, & statim erigit hujus diei cogitatio, horumque simul quos digna die loquuturos haud injuriâ suspicabar; quæ duo vel tardo cuivis, & obtuso cæteroquin ingenio stimulos, aut acumen addidisse poterant. Hinc idcirco subiit pauca saltem super illo cœlesti concentu, dilatatâ (quod aiunt) manu, & ubertate Oratoriâ præfari, de quo mox quasi contracto pugno disceptandum est; habitâ tamen ratione temporis, quod me jam urget & coarctat. Hæc tamen perinde accipiatis velim auditores, quasi per lusum dicta. Quis enim sanus existimaverit Pythagoram Deum illum Philosophorum, cujus ad nomen omnes ejus sæculi mortales non sine persancta veneratione assurgebant, quis, inquam, eum existimaverit tam lubrice fundatam opinionem unquam protulisse in medium. Sané si quam ille Sphærarum docuit harmoniam, & circumactos ad modulaminis dulcedinem cœlos, per id sapienter innuere voluit, amicissimos orbium complexus, æquabilesque in æternum ad fixam fati legem conversiones: in hoc certe vel Poetas, vel quod idem pene est, divina imitatus oracula, à quibus nihil sacri reconditique mysterii exhibetur in vulgus, nisi aliquo involutum tegumento & vestitu. Hunc secutus est ille Naturæ Matris optimus interpres Plato, dum singulis Cœli orbibus Sirenas quasdam insidere tradidit, quæ mellitissimo cantu Deos Hominesque mirabundos capiant. Atque hanc deinque conspirationem rerum universam, & consensum amabilem, quem Pythagoras per Harmoniam Poetico ritu subinduxit, Homerus etiam per auream illam Jovis catenam de Cœlo suspensam insigniter, appositéque adumbravit. Hinc autem Aristoteles, Pythagoræ, & Platonis æmulus & perpetuus Calumniator, ex labe factatis tantorum virorum sententiis viam sternere ad gloriam, cupiens in auditam hanc Cœlorum symphoniam, Sphærarumque modulos affinxit Pythagoræ. Quod si sic tulisset sive fatum, sive fors, ut tua in me, Pythagora Pater, transvolâsset anima, haud utíque deesset qui te facile affereret, quantumvis gravi jamdiu laborantem infamiâ. At vero quidni corpora cœlestia, inter perennes illos circuitus, Musicos efficiant sonos? Annon æquum tibi videtur Aristoteles? næ ego vix credam intelligentias tuas sedentarium illum rotandi Cœli laborem potuisse tot sæculis perpeti, nisi ineffabile illud Astrorum melos detinuisset abituras, & modulationes delinimento suasisset moram. Quam si tu Cœlo adimas sane mentes illas pulchellas, & ministros Deos plane in Pistrinum dedis, & ad molas trusatiles damnas. Quinetiam ipse Atlas ruituro statim Cœlo jampridem subduxisset humeros, nisi dulcis illa consentus anhelantem, & tanto sub onere sudabundum lætissimâ voluptate permulsisset. Ad hæc, pertæsus Astra Delphinus jamdiu cœlo sua præoptâsset maria, nisi probe calluisset, vocales Cœli Orbes Lyram Arioniam suavitate longe superare. Quid! quod credibile est ipsam alaudam primâ luce rectà in nubes evolare, & Lusciniam totam noctis solitudinem cantu transigere, ut ad Harmonicam cœli rationem, quam attente auscultant, suos corrigant modulos. Hinc quoque Musarum circa Jovis Altaria dies noctésque saltantium ab ultima rerum origine increbuit fabula; hinc Phœbo lyræ peritia ab longinqua vetustate attributa est. Hinc Harmoniam Jovis, & Electræ suisse filiam reverenda credidit Antiquitas, quæ cum Cadmo nuptui data esset, totus Cœli chorus concinuisse dicitur. Quid si nullus unquam in terris audiverit hanc astrorum Symphoniam? Ergone omnia supra Lunæ Sphæram muta prorsus erunt, torpidoque silentio consopita? Quinimo aures nostras incusemus debiles, quæ cantus & tam dulces sonos excipere aut non possunt aut non dignæ sunt. Sed nec plane inaudita est hæc cœli melodia; quis enim tuas Aristoteles in media æris plaga tripudiantes capras putaverit, nisi quod præcinentes cœlos ob vicinitatem clare cum audiant, non possint sibi temperare quo minus agant choreas. At solus inter Mortales concentum hunc audisse fertur Pythagoras; nisi & ille bonus quispiam genius, & cœli indigena fuerit, qui forte Superum jussu delapsus est ad animos hominum sacrâ eruditione imbuendos, & ad bonam frugem revocandos: ad minimum certe vir erat, qui omnes virtutum numeros in se continebat, quique dignus erat cum Diis ipsis sui similibus sermones miscere, & cœlestium perfrui consortio: ideoque nihil miror, si Dii ejus amantissimi abditissimis cum Naturæ secretis interesse permiserint. Quod autem nos hanc minime audiamus Harmoniam sane in causa videtur esse furacis Promethei audacia, quæ tot mala hominibus invexit, & simul hanc fœlicitatem nobis abstulit quâ nec unquam frui licebit, dum sceleribus cooperti belluinis cupiditatibus obbrutescimus; qui enim possumus cœlestis illius soni capaces fieri, quorum animæ (quod ait Persius) in terras curvæ sunt, & cœlestium prorsus inanes. At si pura, si casta, si nivea gestaremus pectora, ut olim Pythagoras, tum quidem suavissimâ illâ stellarum circumeuntium musicâ personarent aures nostræ, & opplerentur; atque dein cuncta illico tanquam in aureum illud sæculum redirent; nosque tum demum miseriarum immunes, beatum & vel Diis invidendum degeremus otium. Hîc autem me veluti medio in itinere tempus intersecat, idque persane opportune vereor enim ne incondito miniméque numeroso stylo, huic quam prædico harmoniæ; toto hoc tempore obstrepuerim; fuerímque ipse impedimento, quo minus illam audiveritis; Itaque Dixi.




Prolusion 3

In Scholis Publicis.

Contra Philosophiam Scholasticam.

QUærebam nuper obnixe, Academici, nec in postremis hoc mihi curæ erat quo potissimum verborum apparatu vos Auditores meos exciperem, cum subito mihi in mentem venit id quod Marcus Tullius (à quo, non sine fausto omine exorditur Oratio mea) toties commisit Literis; in hoc scilicet partes Rhetoris sitas esse, ac positas, ut doceat, delectet, & denique permoveat. Proinde istuc mihi tantummodo proposui negotium, ut ab hoc triplici Oratoris munere quam minime discedam. At quoniam docerere vos consummatos undique homines non est quod ego mihi sumam, nec quod vos sustineatis liceat saltem (quod proximum est) monere aliquid fortasse non omnino abs re futurum; delectare interim, quod sane perquam vereor, ut sit exilitatis meæ, erit tamen desiderii summa, quam si attigero, certe parum erit, quin & permoveam. Permovebo autem in præsens abunde, ex animi sententia, si vos Auditores inducere potero, ut immania illa, & prope monstrosa subtilium, quod aiunt, doctorum volumina rariori manu evolvatis, utque verrucosis Sophistarum controversiis paulo remissius iudulgeatis. At vero ut palam fiat omnibus, quam sit æquum atque honestum quod suadeo, strictim ostendam, & pro mea semihorula hisce studiis nec oblectari animum, nec erudiri, nec denique commune bonum quicquam promoveri. Et certe in primis ad vos provoco, Academici, si qua fieri potest ex meo vestri ingenii conjectura, quid, quæso, voluptatis inesse potest in festivis hisce tetricorum senum altercationibus, quæ si non in Trophonii antro, certe in Monachorum specubus natæ olent, atque spirant scriptorum suorum torvem severitatem, & paternas rugas præ se ferunt, quæque inter succinctam brevitatem plus nimio prolixæ tædium creant, & nauseam; at si quando productiores leguntur, tum quidem aversationem pene naturalem, & si quid ultra est innati odii pariunt Lectoribus. Sæpius ego, Auditores, cum mihi forte aliquoties imponeretur neessitas investigandi paulisper has argutiolas, post retusam diutinâ lectione & animi & oculorum aciem, sæpius inquam ad interspirandum restiti, & subinde pensum oculis emensus quæsivi miserum tædii solatium; cum vero plus semper viderem superesse, quàm quod legendo absolveram, equidem inculcatis hisce ineptiis quoties præoptavi mihi repurgandum Augeæ Bubile, fœlicemque prædicavi Herculem, cui facilis Juno hujusmodi ærumnam nunquam imperaverat exantlandam. Nec materiam hanc enervem, languidam, & humi serpentem erigit, aut attollit floridior stylus, sed jejunus & exuccus rei tenuitatem adeo conjunctissime comitatur, ut ego utique facile crediderim sub tristi Saturno scriptam suisse, nisi quod innocua tunc temporis simplicitas ignoraret prorsus offucias istas, & diverticula, quorum hi Libri scatent ubique. Mihi credite, Juvenes Ornatissimi, dum ego inanes hasce quæstiunculas nonnunquam invitus percurro, videor mihi per confragosa tesqua, & salebras, perque vastas solitudines, & præruptas montium angustias iter conficere; propterea nec verosimile est venustulas, & elegantes Musas pannosis hisce, & squalidis præesse studiis, aut deliros horum Sectatores in suum vendicare patrocinium; immo existimo nullum unquam fuisse iis in Parnasso locum, nisi aliquem forte in imo colle angulum incultum, inamœnum, dumis & spinis asperum, atque horridum, carduis, & densâ urticâ coopertum, à choro, & frequentia Dearum remotissimum, qui nec emittat Lauros, nec fundat Flores, quò denique Phœbeæ Citharæ nunquam pervenerit sonus. Divina certe Poesis eâ, quâ cœlitus impertita est, virtute obrutam terrenâ face animam in sublime exuscitans, inter cœli templa locat, & quasi Nectareo halitu áfflans, totamque perfundens Ambrosia, cœlestem quodammodo instillat beatitudinem, & quoddam immortale gaudium insusurrat. Rhetorica sic animos capit hominum, adeoque suaviter in vincula pellectos post se trahit, ut nunc ad misericordiam permovere valeat, nunc in odium rapere, nunc ad virtutem bellicam accendere, nunc ad contemptum mortis evehere. Historia pulchre concinnata nunc inquietos animi tumultus sedat & componit, nunc delibutum gaudio reddit, mox evocat lachrymas sed mites eas & pacatas, & quæ mœstiæ nescio quid voluptatis secum afferant. At vero futiles hæ, nec non strigosæ controversiæ verborumque velitationes in commovendis animi affectibus, certe nullum habent imperium; stuporem duntaxat & torpedinem accersunt ingenio; proinde nemiem oblectant, nisi qui agrestis, & hirsuti plane pectoris est, quique ex arcano quodam impetu ad lites & dissidia proclivis, & insuper impendio loquax à recta & sana sapientia abhorret semper atque avertitur. Amandetur itaque cum suis captiunculis sane vel in montem Caucusum, aut sicubi terrarum cæca dominatur Barbaries ibique subtilitatum suarum & præstigiarum ponat officinam, & pro libitu de rebus nihili torqueat & angat se, usque dum nimia solicitudo, veluti Prometheus ille vultur cor exederit, penitusque absumpserit. Sed nec minus infrugifera sunt, quam injucunda hæc studia, & quæ ad rerum cognitionem nihil prorsus adjutant. Ponamus enim ob oculos omnes illos turmatim cucullatos vetulos, harum præcipue captionum figulos, quotusquisque eft qui ullo beneficio locupletaverit rem literariam? Citra dubium profecto cultam & nitidam, & mansuetiorem Philosophiam asperitate impexâ deformem pene reddidit, & veluti malus genius, humana pectora spinis & sentibus implevit, & perpetuam in Scholas intulit discordiam, quæ quidem fœlices discentium progressus mirum in modum remorata est. Quid enim? ultrò citróque argutantur versipelles Philosophrastri? hic suam undique sententiam graviter firmat, ille contra, magnâ mole labefactare adnititur, & quod inexpugnabili argumento munitum existimes, id statim adversarius haud multo negotio amolitur. Hæret interea Lector, tanquam in bivio, quò divertat, quò inclinet anceps, & incertus consilii, dum tot utrinque confertim vibrantur tela, ut ipsam lucem adimant rebusque profundam afferant caliginem, adeo ut jam lectori tandem opus sit, ut diuturnos Cereris imitatus labores, per universum terrarum orbem accensâ face quærat veritatem, & nusquam inveniat: eousque demum insaniæ redactus est, ut se misere cæcutire putet, ubi nihil est, quod videat. Ad hæc non rarenter usu venit, ut, qui harum disputationum fuligini addicunt se totos & devovent, si forte aliud quidvis aggrediantur à suis deliramentis alienum, mire prodant inscitiam suam, & deridiculam infantiam. Novissime, summus hic tam serio navatæ operæ fructus erit, ut stultus evadas accuratior, & nugarum artifex, utque tibi accedat quasi peritior ignorantia, nec mirum; quandoquidem hæc omnia, de quibus adeo efflictim & anxie laboratum est, in natura rerum nullibi existunt, sed leves quædam imagines, & simulachra tenuia turbidas oberrant mentes, & rectioris sapientiæ vacuas. Cæterùm ad integritatem vitæ, & mores excolendos (quod multo maximum est) quam minime conducant hæ nugæ, etiamsi ego taceam, abunde vobis perspicuum est. Atque vel hinc liquido evincitur quod mihi postremo dicendum proposui, scilicet importunam hanc λογομαχ´ιαν, nec in publicum cedere commodum, nec ullo modo Patriæ vel Honori esse, vel Utilitati, quod tamen in scientiis omnes antiquissimum esse ducunt. Siquidem his maxime duobus auctam atque exornatam præcipue patriam animadverti; vel præclare dicendo, vel fortiter agendo; atqui litigiosa hæc discrepantium opinionum digladiatio, nec ad eloquentiam instruere, nec ad prudentiam instituere, nec ad fortia facinora incitare posse videtur. Abeant igitur cum suis formalitatibus argutatores versuti; quibus post obitum hanc par erit irrogari pœnam, ut cum Ocno illo apud inferos torqueant funiculos. At quanto satius esset, Academici, quantóque dignius vestro nomine nunc descriptas chartulâ terras universas quasi oculis perambulare, & calcata vetustis Heroibus inspectare loca, bellis, triumphis, & etiam illustrium Poetarum fabulis nobilitatas Regiones percurrere, nunc æstuantem transmittere Adriam, nunc ad Ætnam flammigantem impune accedere, dein mores hominum speculari, & ordinatas pulchre gentium respublicas; hinc omnium animantium naturas persequi, & explorare, ab his in arcanas Lapidum & Herbarum vires animum demittere. Nec dubitetis, Auditores, etiam in cœlos evolare, ibique illa multiformia nubium spectra, nivisque coacervatam vim, & unde illæ matutinæ lachrymæ contemplemini, grandinisque exinde loculos introspicite, & armamenta fulminum perscrutemini; nec vos clam sit quid sibi velit aut Jupiter aut Natura cum dirus atque ingens Cometa cœlo sæpe minatatur incendium, nec vos vel minutissimæ lateant stellulæ, quotquot inter polos utrosque sparsæ sunt, & dispalatæ: immo Solem peregrinantem sequamini comites, & ipsum tempus ad calculos vocate, æternique ejus itineris exigite rationem. Sed nec iisdem, quibus orbis, limitibus contineri & circumscribi se patiatur vestra mens, sed etiam extra mundi pomœria divagetur; perdiscatque ultimò (quod adhuc altissimum est) seipsam cognoscere, simulque sanctas illas mentes, & intelligentias quibuscum post hæc sempiternum initura est sodalitium. Quid multa nimis? vobis ad hæc omnia Disciplinæ sit ille, qui tantopere in deliciis est, Aristoteles, qui quidem hæc prope cuncta scienter & conquisite scripta nobis reliquit addiscenda. Cujus ego ad nomen jam subito permoveri sentio vos, Academici, atque in hanc sententiam duci pedetentim, & quasi eo invitante proclivius ferri. Quod si ita sit, sane ejus rei laudem, cujusquemodi est, illi debebitis & gratiam: Quod interim ad me attinet, ego certe satis habeo, si veniam prolixitatis meæ pro vestra humanitate impetravero. Dixi.



Prolusion 4

In Collegio, &c.

Thesis.
In Rei cuijuslibet interitu non datur resolutio ad Materiam Primam.

ERror an è Pandoræ pixide, an ex penitissimo eruperit Styge, an denique unus ex Terræ filiis in cœlites conjuraverit, non est hujus loci accuratius disquirere. Hoc autem vel non scrutanti facile innotescat, eum ex infimis incrementis, veluti olim Typhon, aut Neptuno genitus Ephialtes in tam portentosam crevisse magnitudinem, ut ipsi quidem veritati ab illo metuam. Video enim cum ipsâ Divâ ’αληθε´ια haud rarò æquo Marte pugnantem, video post damna factum ditiorem, post vulnera virescentem, victumque victoribus exultantem. Quod de Antæo Lybico fabulata est Antiquitas. Adeo ut hinc sane non levi de causa carmen istud Ovidianum possit quispiam in dubium vocare, an scilicet ultima cœlestum terras reliquerit Astræa; vereor etenim ne Pax & Veritas multis post eam sæculis invisos etiam mortales deseruerint. Nam certe si illa adhuc in terris diversaretur, quis inducatur ut credat, luscum & cæcutientem errorem veritatem Solis æmulam posse intueri, quin plane vincatur oculorum acies, quin & ipse rursus abigatur ad inferos, unde primum emersus est? At vero citra dubium aufugit in cœlum, patriam suam misellis hominibus nunquam reditura; & jam totis in Scholis dominatur immundus error, & quasi rerum potitus est, non instrenuos utique & non paucos nactus affertores. Quarum accessione virium, ultra quam ferri potest inflatus, quænam est ulla Physiologiæ particula vel minutula, in quam non impetiverit, quam non profanis violaverit unguibus, quemadmodum Harpias Phinei Regis Arcadam mensas conspurcasse accepimus? unde sane eò res deducta est, ut lautissima Philosophiæ cupedia, ipsis quibus Superi vescuntur Dapibus non minus opipara, nunc suis conviviis nauseam faciant. Contingit enim sæpenumero ingentia Philosophorum volumina evolventi, & diurnis nocturnisque manibus obterenti, ut dimittatur incertior quam fuerit pridem. Quicquid enim affirmat hic, & satis valido se putat statuminare argumento, refellit alter nullo negotio aut saltem refellere videtur, atque ita pene in infinitum semper habet hic quod opponat, semper ille quod respondeat; dum miser interim Lector hinc atque inde tanquam inter duas belluas diu divulsus ac discerptus, tædióque prope enectus, tandem veluti in bivio relinquitur, huc an illuc inclinet plane anceps animi: ab utro autem stet veritas, fortasse (ne vera dissimulem) non est operæ pretium eâ, quâ expedit, industriâ explorare: quippe sæpius de re perquam minimi momenti maxima inter Centurias philosophantium agitatur controversia. Cæterùm videor mihi inaudire submussitantes quosdam, quo nunc se proripit ille? dum in errorum invehitur, ipse toto errat Cœlo: equidem agnosco erratum; neque hoc fecissem, nisi de vestro candore magna mihi pollicitus. Jam igitur tandem accingamur ad institutum opus: & his tantis difficultatibus Dea Lua (quod ait Lipsius) me fœliciter expediat. Quæstio quæ nobis hodie proponitur enucleanda hæc est, an interitu cujuslibet rei detur resolutio usque ad materiam primam? Quod aliis verbis sic proferre solent, an ulla accidentia quæ fuere in corrupto maneant etiam in genito? hoc est, an intereunte formâ omnia intereant accidentia quæ in composito præextiterant? Magna quidem est inter multos haudquaquam obscuri nominis Philosophos hac de re sententiarum discrepantia; hi dari ejusmodi resolutionem contendunt acerrimè, illi neutiquam dare posse mordicus defendunt; hos ut sequar inclinat animus, ab illis ut longe latéque dissentiam tum ratione adductus, uti opinor, tum etiam tantorum virorum authoritate: hoc autem quo pacto probari queat, reliquum est ut paulisper experiamur; idque succincte quoad poterimus, atque primo hunc in modum. Si fiat resolutio ad Materiam primam subinfertur inde essentiale istud effatum, nempe eam nunquam reperiri nudam, materiæ primæ perperam attribui: occurrent adversarii, hoc dicitur respectu formæ, verum sic habento Scioli isti formas substantiales nullibi gentium reperiri citra formas accidentarias: sed hoc leve, nec causæ admodum jugulum petit; firmiora his adhibenda sunt. Atque imprimis videamus ecquos habeamus veterum Philosophorum nostrarum partium fautores: inquirentibus ecce ultro se nobis offert Aristoteles cumque lectissima manu suorum interpretum se nobis agglomerat: quippe velim intelligatis Auditores, ipso duce & hortatore Aristotele initum hoc prælium, & bonis avibus, uti spero auspicatum. Qui quidem id ipsum quod nos arbitramur, innuere videtur, Metaph. 7. Text. 8. ubi ait quantitatem primò inesse materiæ; huic perinde sententiæ quicunque refragabitur, possum illi dicam hereseως ex lege omnium sapientium audacter scribere. Quinimo alibi plane vult quantitatem materiæ primæ proprietatem, quod idem asserunt plerique ejus sectatores; proprium autem à suo subjecto avellentem quis ferat ipsâ vel edititii judicis sententiâ: Verum age, comminus agagamus, & quod suadeat ratio perpendamus. Assertio itaque probatur primo hinc, quod materia habet propriam entitatem actualem ex suâ propriâ existentiâ, ergo potest sustentare quantitatem, eam, saltem quæ dicitur interminata. Quid? quod nonnulli confidenter affirment formam non nisi mediante quantitate in materiam recipi, Secundo, Si accidens corrumpitur, necesse habet ut his tantum modis corrumpatur, vel per introductionem contrarii, vel per desitionem termini, vel per absentiam alterius causæ conservantis, vel denique ex defectu proprii subjecti cui inhæreat; priori modo nequit corrumpi quantitas, posteaquam contrarium non habeat; & quantumvis habeat qualitas hic tamen introduci non est supponendum: Secundus modus huc non spectat, utpote qui sit relatorum proprius; Nec per absentiam caufæ conservantis, ea enim, quam assignant adversarii, est forma; accidentia autem à forma pendere concipiuntur bifariam, vel in genere caufæ formalis, aut efficientis; prior dependentia non est immediata, forma enim substantialis non informat accidentia, neque intelligi potest quod aliud munus exerceat circa ea in hoc genere causa, ideoque tantummodo mediata est, nimirum in quantum materia dependet à forma, & hæc deinceps à materia; modus dependentiæ posterior est in genere causæ efficientis, à forma tamen an accidentia pendeant in hoc genere nécne, in ambiguo res est: sed ut donemus ita esse, non sequitur tamen, depereunte formâ juxta etiam perire accidentia, propterea quod caufæ illi recedenti, succedit e vestigio alia similis omnino sufficiens ad conservandum eundem numero effectum absque interruptione: Postremo, quod non ex defectu proprii subjecti in nihilum recidit quantitas aliáque id genus accidentia, probatur quia subjectum quantitatis est aut compositum, aut forma, aut materia; quod compositum non sit, ex eo liquet, quod accidens quod est in composito attingit simul suâ unione & materiam & formam per modum unius, at vero quantitas non potest ullo modo attingere animam rationa1em, dum hæc spiritualis sit, & effectus formalis quantitatis, hoc est extentionis quantitativæ minime capax; porro quod forma non sit subjectum ejus, ex supradictis satis est perspicuum: restat igitur ut materia sola sit subjectum quantitatis, atque ita præciditur omnis interitus illatio in quantitate. Quod pertinet ad id quod vulgo affertur de cicatrice, argumentum efficacissimum esse censeo; quis enim mihi fidem adeo extorqueat, ut credam eam in cadavere plane diversam esse ab ea quæ fuit nuperrime in vivo, cum nulla subsit ratio, nulla necessitas corrigendi sensus nostri, qui raro quidem hallucinatur circa proprium objectum; citiusque ego & facilius audirem de Larvis, deque Empusis mira commemorantem, quam cerebrosos hosce Philosophastros de accidentibus suis de novo procreatis stulte & insubide obgannientes. Etenim calorem, cæterasque animalis qualitates intensibiles & remissibiles easdem prorsus pernovimus in ipso mortis articulo, & post mortem itidem; quorsum enim destruerentur hæ, cum aliæ similes sint producendæ? Huc accedit, quod si de novo procrearentur, ad tempos non adeo exiguum durarent, neque etiam repente ad summum pervenirent intensionis gradum, sed paulatim & quasi pedetentim. Adde quod vetustissimum sit axioma, quantitatem sequi materiam, & qualitatem formam. Potui quidem, immo ac debui huic rei diutius immorari, ac profecto nescio an vobis, mihimet certe ipse maximopere sum tredio. Superest ut jam ad adversariorum argumenta descendamus, quæ faxint Mufæ, ut ego in materiam primam si fieri potest, vel potius in nihilum redigam. Quod ad primum attinet, Aristoteles testimonium, quod dixerit in generatione non manere subjectum sensibile, occurrimus illud intelligi debere de subjecto completo & integro (i. e.) de substantiali composito, quod testatur Philoponus antiquus & eruditus Scriptor. 2. Quod inquit Arist. materia est nec quid, nec quantum, nec quale; hoc non dicitur quod nullâ quantitate aut qualitate afficiatur, sed quia ex se, & in entitate sua nullam aut quantitatem aut qualitatem includat. Tertio, ait Arist. destructis primis substantiis destrui omnia accidentia, quod sane futurum non inficiamur si ipsi corruptæ subinde succederet alia. Postremo, Formam inquit recipi in materiam nudam; hoc est, nuditate formæ substantialis. Adhuc incrudescit pugna, & nutat victoria, sic enim instaurato prælio incursant, materia quandoquidem sit pura petentia, nullum habet esse præterquam illud quod emendicatâ formâ, unde non satis ex se valet ad sustentanda accidentia, nisi prius ad minimum naturâ conjungatur formæ à qua τ`ο ε’ινα˜ι acceptum ferat; huic errori sic mederi solent, materiam primam suum habere proprium esse, quod licet in genere substantiæ sit incompletum, cum accidente tamen si conferatur esse simpliciter haud incommode dici potest. Quinetiam objiciunt materiam respicere formam substantialem ut actum primum, at accidentia ut actus secundarios. Respondeo, materiam respicere formam prius ordine intentionis, non generationis aut executionis. Gliscit jam atque effervescit contentio, & tanquam ad internecionem dimicaturi urgent nos acrius hunc ad modum: omnis proprietas manat active ab essentia ejus cujus est proprietas; quantitas autem hoc nequit, quia hæc dimanatio est aliqua efficientia, materia autem secundum se nullam habet efficientiam, cum sit mere passiva; ergo, &c. Respondeo, duobus modis posse intelligi naturalem conjunctionem materiæ cum quantitate, ratione solum potentiæ passivæ intrinsecus naturâ suâ postulantis talem affectionem; neque enim ulla impellit necessitas, ut omnis innata proprietas sit debita subjecto ratione principii activi; namque interdum sufficit passivum, quo modo multi opinantur motum esse naturalem cœlo. Secundo potest & intelligi per intrinsecam dimanationem activam, cum in se habeat veram & actualem essentiam. Sed nec adhuc omnis amissa spes victoriæ; iterum enim facto impetu adoriuntur, inferentes ideo formam mediâ quantitate in materiam recipi, quoniam inest materiæ prius: nos è contra aperte reclamamus huic sequelæ, & nihilominus quo omnia possimus salva reddere, hac utimur distinctione, recipi formam in materiam mediâ quantitate ut dispositione, seu conditione necessariâ, verum nullo modo tanquam potentiâ proxime receptivâ formæ. Ultimò, sic arguunt, si quantitas insit materiæ soli sequitur esse ingenerabilem & incorruptibilem; quod videtur repugnare, quia motus per se fit ad quantitatem. At nos utique largimur consequentiam, quippe revera quantitas est incorruptibilis quoad suam entitatem, licet quoad varios terminos possit incipere & desinere esse per conjunctionem & divisionem quantitatis, neque enim est per se motus ad quantitatis productionem, sed ad accretionem; & nec eo sit quasi nova quantitas incipiat esse in rerum natura, sed eo quod una quantitas adjungatur alteri, & quæ erat aliena fit propria. Possem equidem plura argumenta ultro citroque proferre, quæ tamen tædii levandi gratia prætermitto; hic igitur satius erit receptui canere.



Prolusion 5

In Scholis Publicis.
Non dantur formæ partiales in animali præter totalem.

ROmani rerum olim Domini altissimum imperii fastigium adepti sunt, quale nec Assyria Magnitudo, nec Virtus Macedonica, unquam potuit attingere, quò nec futura Regum Majestas efferre se olim valebit: sive ipse Jupiter annis jam gravior, cœloque contentus suo in otium se tradere voluerit, commissis Populo Romano tanquam Diis terrestribus rerum humanarum habenis; sive hoc Saturno Patri in Italiam detruso ad amissi cœli solatium concesserit, ut Quirites ejus nepotes, quicquid uspiam est, terræ, marisque potirentur. Utcunque certe non ultro largitus est hoc illis beneficium, sed per assidua bella, perque longos labores ægre dedit, exploraturus opinor, an Romani soli digni viderentur, qui summi vices Jovis inter mortales gererent; itaque parce duriterque vitam degere coacti sunt, quippe inchoatas pacis blanditias abrupit semper belli clamor, & circumcirca strepitus armorum. Ad hæc, devictis quibusque urbibus & provinciis præsidia imponere & sæpius renovare necesse habuere, omnemque pene juventutem nunc in longinquam militiam, nunc in colonias mittere. Creterum non incruentam semper victoriam domum reportârunt, immo sæpe funestis cladibus affecti sunt. Siquidem Brennus Gallorum Dux virescentem modo Romanam gloriam pene delevit; & parum absuit, quo minus divinitus creditum orbis moderamen abripuerit Romæ Carthago urbs nobilissima. Denique Gothi & Vandalici sub Alarico Rege, Hunnique & Panonii Attyla & Bleda Ducibus totam inundantes Italiam, florentissimas imperii opes, ex tot bellorum spoliis aggestas, misere diripuere, Romanos paulo ante Reges hominum turpi fugâ stravêre, ipsamque urbem, ipsam inquam Romam, solo nominis terrore ceperunt; quo facto nihil dici aut fingi potuit gloriosius, plane quasi ipsam victoriam aut amore captant, aut vi & armis exterrefactam in suas traxissent partes. Satis admirati estis Auditores, quorsum hæc omnia protulerim, jam accipite. Hæc ego quoties apud me recolo animoque colligo, toties cogito quantis viribus de tuenda veritate certatum sit, quantis omnium studiis, quantis vigiliis contenditur labantem ubique, & pròfligatam veritatem ab injuriis hostium afferere. Nec tamen prohiberi potest, quin fœdissima colluvies errorum invadat indies omnes difciplinas, quæ quidem tanta vi aut veneno pollet, ut vel niveæ veritati suam imaginem inducere valeat, aut sydeream veritatis speciem nescio quo fuco sibi adsciscere, quâ, ut videtur, arte & magnis Philosophis frequenter imposuit, & honores, venerationemque uni veritati debitam sibi arrogavit. Quod in hodierna quæstione videre poteritis, quæ quidem non instrenuos nacta est pugiles, eosque clari nominis, si relictis hisce partibus veritatem demereri mallent: Itaque nostræ nunc erit operæ, ut nudatum, plumisque emendicatis exutum errorem deformitati nativæ reddamus; quod ut expeditius fiat gravissimorum vestigiis Authorum insistendum esse mihi existimo, neque enim expectandum est, ut ego quicquam de meo adjiciam quod utique tot viros ingenio præstabiles fugit & præteriit: idcirco quod sufficit ad rem dilucidandam, expromam brevi, argumentoque uno atque altero tanquam aggere vallabo; tum si quid reclamat, atque obstat nostræ sententiæ diluam, ut potero; quæ tamen omnia paucis perstringam, & quasi extremis alis radam. Contra unitatem formæ, quam in una eademque materia statuere semper emunctiores Philosophi solent, varias opiniones subortas esse legimus, quidam enim plures in animali formas totales dari pertinaciter contendunt, idque pro suo quisque captu varie defendunt; alii totalem unicam, partiales vero multiplices ejusdem materiæ hospitio excipi importunius asseverant. Cum illis ad tempus more bellico paciscemur inducias, dum in hos omnem prælii vim atque impetum transferimus. Ponatur prima in acie Aristoteles, qui noster plane est, quique sub finem primi Libri de Anima, non occulte favet noftræ Assertioni. Huic authoritati aliquot attexere argumenta non est longæ disquisitionis opus: præbet se mihi imprimis Chrysostomus Javellus, cujus è stercorario, nimirum horridulo & incompto stylo, Aurum & Margaritas effodere possimus, quæ si quis delicatus aspernetur, in illum sane aliquatenus belle quadrabit ille Æsopici Galli Apologus. In hunc ferme modum argumentatur; Distinctio illa & Organizatio partium dissimilarium præcedere debet introductionem animæ, utpote quæ sit actus corporis non cujuslibet, sed Physici organici; quapropter immediate ante productionem totalis formæ, necesse est corrumpi partiales illas nisi corruat penitus receptissimum illud Axioma, Generatio unius est alterius Corruptio; quarum productionem non sequitur similium præsentanea productio; id enim frustra foret, & ad Naturæ matris sapientiam parum conveniens. Deinde posteaquam omnis forma, sive perfecta sit, sive imperfecta, tribuat esse specificum, necesse est, ut quamdiu manet ista forma, tamdiu res illa maneat eadem non variata secundum substantiam suam, proindéque superveniet forma totalis tanquam accidens, non per generationem sed per alterationem. Sequitur porro animam totalem sive divisibilem, sive indivisibilem, non sufficere ad omnes partes animantis plene perfectéque informandas, quod ut largiamur nulla suadet ratio. Sequitur itidem unam formam substantialem esse quasi dispositionem proximam & permanentem ad aliam, quod veritatis absonum est, quandoquidem unaquæque forma constituit essentiam completam in genere substantiæ. Postremo, si in omnibus partibus puta hominis plurificientur formæ partiales, ex illis certe consurget una integra distincta ab anima rationali, unde illa erit, aut forma inanimati seu corporeitatis, aut mistionis (quam præter animam in homine dari sane ultra quam credibile est) vel erit anima sensitiva, aut vegetativa, hoc autem affirmantem nullo modò audiat eruditior chorus Philosophantium; cujus rei ampliori probatione supersedeo, quoniam in confesso est, nec admodum accedit ad apicem causæ. Verum, quod caput est controversiæ, objiciunt adversarii, partem ab animali amputatam remanere actu post separationem, non per formam totius cum sit extra totum, nec per formam recens acquisitam, cum nullum adsit agens, nulla perceptibilis actio, nulla prævia alteratio; ergo, actu existit per formam propriam quam prius habebat, dum erat una in toto. Atque hoc argumento arietare se putant causam nostram & funditus evertere: Cæterum non minus vere quam vulgariter solet responderi, formam de novo genitam, cum vilissima sit utpote cadaveris, & quasi via ad resolutionem, certe nec multum temporis, nec dispositiones multas, nec ordinatam alterationem efflagitare. Quid si etiam causa aliqua universalis concurrat cum proximo temperamento ad inducendam qualemcunque formam ne materia reperiatur vacua? Quod autem multiplices visantur in animali operationes, id non à formis distinctis partialibus petendum est, sed ab animæ totalis eminentiâ, quæ quidem æquipollet formis specie distinctis. Cæteras quæ occurrunt, levioris momenti objectiones ex composito præterire libet, neque enim jugulant; faciliusque amoveri, & luculentius redargui poterunt, si forte inter disputandum prolatæ fuerint in medium. Quocunque res redeat tametsi ego causâ cadam, causa non cadet: satis enim superque suo Marte valet ad se defendendam invicta semper Veritas; nec ad id alienis indiget adminiculis; & licet nobis aliquando superari, & pessum premi videatur, inviolatam tamen perpetuò servat se, & intactam ab erroris unguibus; in hoc Soli non absimilis, qui sæpe involutum se, & quasi inquinatum nubibus ostendit humanis oculis, cum tamen collectis in se radiis, totoque ad se revocato splendore purissimus ab omni labe colluceat.




Prolusion 6

In Feriis æstivis Collegii, sed concurrente, ut solet, tota fere Academiæ juventute.

Oratio.

Exercitationes nonnunquam Ludicras Philosophiæ studiis non obesse.

CUm ex ea Urbe quæ caput urbium est, huc nuper me reciperem, Academici, deliciarum omnium, quibus is locus supra modum affluit, usque ad saginam, prope dixerim, satur, sperabam mihi iterum aliquando otium illud Literarium, quo ego vitæ genere etiam cœlestes animas gaudere opinor; eratque penitus in animo jam tandem abdere me in Literas, & jucundissimæ Philosophiæ perdius & pernox assidere; ita semper assolet Laboris & Voluptatis vicissitudo amovere satietatis tædium, & efficere, ut intermissa repetantur alacrius. Cum his me incalentem studiis repente avocavit, atque abstraxit pervetusti moris fere annua celebritas, jussusque ego sum eam operam quam acquirendæ sapientiæ primò destinâram, ad nugas transferre, & novas ineptias excogitandas: quasi jam nunc non essent omnia stultorum plena, quasi egregia illa, & non minus Argo decantata navis stultifera fecisset naufragium, plane denique ac si ipsi Democrito materia jam ridendi deesset. Verum date quæso veniam, Auditores; hic enim hodiernus mos, utut ego liberius paulo sum locutus, sane quidem non est ineptus, sed impense potius laudabilis, quod quidem ego jam mihi proposui statim luculentius patefacere. Quod si Junius Brutus secundus ille rei Romanæ conditor, magnus ille ultor regiæ libidinis, animum prope Diis immortalibus parem, & mirificam indolem simulatione vecordiæ supprimere sustinuit; certe nihil est, cur me pudeat aliquantisper μοροσοφ˜ως nugari, ejus præsertim jussu, cujus interest, tanquam ædilis hos quasi solennes ludos curare. Tum nec mediocriter me pellexit, & invitavit ad has partes subeundas vestra, vos qui ejusdem estis mecum Collegii, in me nuperrime comperta facilitas, cum enim ante præteritos menses aliquam multos oratorio apud vos munere perfuncturus essem, putaremque lucubrationes meas qualescunque etiam ingratas propemodum futuras, & mitiores habituras judices Æacum & Minoa, quam è vobis fere quemlibet, sane præter opinionem meam, præter meam si quid erat speculæ, non vulgari sicuti ego accepi, imo ipse sensi, omnium plausu exceptæ sunt, immo eorum, qui in me alias propter studiorum dissidia essent prorsus insenso & inimico animo: generosum utique simultatis exercendæ genus, & regio pectore non indignum; siquidem cum ipsa amicitia plerumque multa inculpate facta detorquere soleat, tunc profecto acris & infesta inimicitia errata forsitan multa, & haud pauca sine dubio indiserte dicta, leniter & clementius quam meum erat meritum interpretari non gravabatur. Jam semel unico hoc exemplo vel ipsa demens ira mentis compos suisse videbatur, & hoc facto furoris infamiam abluisse. At vero summopere oblector, & mirum in modum voluptate perfundor, cum videam tantâ doctissimorum hominum frequentiâ circumfusum me, & undique stipatum; Et rursus tamen cum in me descendo, & quasi flexis introrsum oculis meam tenuitatem secretus intueor, equidem sæpius mihimet soli conscius erubesco & repentina quædam ingruens mœstitia subsilientem deprimit & jugulat lætitiam. Sed nolite Academici, sic me jacentem & consternatum, & acie oculorum vestrorum tanquam de eœlo tactum, nolite quæso sic deserere; erigat me semianimum, quod potest, & refocillet vestri favoris aura, ita fiet, ut, vobis authoribus, non admodum grave sit hoc malum; at remedium mali vobis exhibentibus, eo jucundius & acceptius; adeo ut mihi fuerit perquam gratum sic sæpius exanimari, modo liceat à vobis recreari me toties & refici. At O interim singularem in vobis vim, atque eximiam virtutem, quæ tanquam hasta illa Achillea, Vulcani munus, vulnerat & medicatur! Cæterum nec miretur quispiam, si ego tot eruditione insignes viros, totumque pene Academiæ florem huc confluxisse, tanquam inter astra positus triumphem; vix etenim opinor plures olim Athenas adventâsse ad audiendum duos Oratores summos Demosthenem & Æschinem de principatu eloquentiæ certantes, nec eam unquam fœlicitatem contigisse peroranti Hortensio, nec tot tam egregie literatos viros condecorâsse orantem Ciceronem; adeo ut quamvis ego hoc opus minus fœliciter absolvero, erit tamen mihi honori non aspernando in tanto concursu conventuque præstantissimorum hominum vel verba fecisse. Atque hercle non possum ego nunc, quin mihi blandiuscule plaudam qui vel Orpheo, vel Amphione multo sim meo judicio fortunatior: hi enim chordulis suavi concentu adsonantibus digitos tantum docte & perite admovebant; eratque in ipsis fidibus, & in apto dextroque manuum motu æqualis utrinque pars dulcedinis: atqui ego si quid hodie laudis hinc reportavero, ea sane & tota erit & vere mea, tantoque nobilior, quanto ingenii opus vincit ac præstat manuum artificium. Deinde hi saxa, & feras, sylvasque ad se trahebant, & si quos homines, rudes illos & agrestes: & ego doctissimas mihi deditas aures, & ab ore meo pendentes video. Novissime agrestes illi, & feræ jam satis notam & compluries exauditam sequebantur nervorum harmoniam; vos vero huc rapuit, & jam detinet sola expectatio. Sed tamen Academici, hîc vos imprimis commonefactos volo, me non hæc gloriosius crepuisse; utinam enim mihi vel in præsentia concederetur melleum illud, seu verius Nectareum Eloquentiæ flumen quicquid unquam Attica vel Romana ingenia imbuebat olim, & quasi cœlitus irrorabat, utinam mihi liceret omnem penitus Suadæ medullam exugere, & ipsius etiam Mercurii scrinia suffurari, omnesque elegantiarum loculos funditus exinanire, quo possim aliquid tanta expectatione, tam præclaro cœtu, tam denique tersis & delicatis auribus dignum adferre. Ecce, Auditores, quo me raptat & impellit vehementissimus ardor & prolubium placendi vobis, quippe de improviso me provectum sentio in ambitionem quandam, sed eam sane piam, & honestum, si hoc fieri potest, Sacrilegium. Et certe existimo haudquaquam mihi opus esse Musarum auxilium implorare & exposcere, iis enim me circumseptum puto, qui Musas omnes spirant & Gratias, totumque reor Helicona, & quæcunque sunt alia Musarum delubra ad hunc diem celebrandum omnes suos effudisse alumnos; adeo ut credibile sit jam nunc propter eorum absentiam lugere & deflorescere Parnassi Lauros; unde profecto frustra erit Musas, & Charites, & libentias usquam terrarum quæritare, quam in hoc loco; quod si ita sit, necesse est protinus ipsam Barbariem, Errorem, Ignorantiam, & omne illud Musis invisum genus quam celerrimè aufugere ad aspectum vestrum, & sub diverso longe cœlo abscondere sese; atque deinde quidem quid obstat, quo minus quicquid est barbaræ, incultæ & obsoletæ locutionis abigatur extemplò ab Oratione mea, atque ego afflatu vestro, & arcano instinctu disertus & politus subito evadam. Utcunque tamen vos, Auditores, obtestor, ne quem vestrûm pœniteat meis paulisper vacâsse nugis; ipsi enim Dii omnes, cœlestis politiæ curâ ad tempus depositâ, depugnantium homunculorum spectaculo sæpius interfuisse perhibentur; aliquoties etiam humiles non dedignati casas, & paupere hospitio excepti, fabas & olera narrantur esitâsse. Obsecro itidem ego vos, atque oro, Auditores optimi, ut hoc meum qualequale conviviolum ad subtile vestrum & sagax palatum faciat. Verum etiamsi ego permultos noverim Sciolos quibus usitatissimum est, si quid ignorârunt, id superbe & inscite apud alios contemnere, tanquam indignum cui operam impendant suam; quemadmodum hic Dialecticam insulse vellicat,quam nunquam assequi potuit; ille Philosophiam nihili facit, quia scilicet formosissima Dearum Natura nunquam illum tali dignata est honore, ut se nudam illi præbuerit intuendam: Ego tamen Festivitates & Sales, in quibus quoque perexiguam agnosco facultatem meam, non gravabor, ut potero, laudare; si prius hoc unum addidero, quod sane arduum videtur, & minime proclive, me jocos hodie seriò laudaturum. Atque id non immeritò quidem, quid enim est quod citius conciliet, diutiusque retineat amicitias, quam amœnum & festivum ingenium? & profecto cui desunt sales, & lepores, & politulæ facetiæ, haud temere invenietis cui sit gratus & acceptus. Nobis autem, Academici, si quotidiani moris esset indormire & quasi immori Philosophiæ, & inter dumos & spinas Logicæ consenescere citra ullam enim relaxationem, & nunquam concesso respirandi loco, quid, quæso, aliud esset philosophari, quam in Trophonii antro vaticinari, & Catonis plus nimio rigidi Sectam sectari; immo dicerent vel ipsi rusticani, sinapi nos victitare. Adde quod, quemadmodum qui luctæ & campestri ludo assuescunt se, multo cæteris valentiores redduntur, & ad omne opus paratiores; ita pariter usu venit, ut per hanc ingenii palæstram corroboretur nervus animi, & quasi melior sanguis & succus comparetur, utque ipsa indoles limatior fiat acutiorque, & ad omnia sequax & versatilis. Quod si quis urbanus & lepidus haberi nolit, ne sis hoc illi stomacho si paganus & subrusticus appelletur; & probe novimus illiberale quoddam genus hominum, qui cum ipsi prorsus insulsi sint & infestivi, suam tacite secum æstimantes vilitatem & inscitiam, quicquid forte urbanius dictitatum audiunt, id statim in se dici putant; digni sane quibus id vere eveniat, quod injuriâ suspicantur, ut scilicet omnium dicteriis everberantur, pene usquedum suspendium cogitent. Sed non valent istæ hominum quisquiliæ urbanitatis elegantulæ licentiam inhibere. Vultis itaque me Auditores, rationis fundamento fidem exemplorum superstruere? ea utique mihi abunde suppetunt, primus omnium occurrit Homerus ille oriens, & Lucifer cultioris literaturæ, cum quo omnis eruditio tanquam Gemella nata eft; ille enim interdum à Deorum consiliis & rebus in Cœlo gestis divinum revocans animum, & ad facetias divertens, murium & ranarum pugnam lepidissime descripsit. Quinetiam Socrates, teste Pythio, sapientissimus ille mortalium, jurgiosam uxoris morositatem sæpenumero quam urbane perstrinxisse fertur. Omnia deinde veterum Philosophorum diverbia sale sparsa, & lepore venusto passim legimus referta; & certe hoc unum erat quod antiquos omnes Comœdiarum & Epigrammatum Scriptores, & Græcanicos & Latinos, æternitate nominis donavit. Quinimo accepimus, Ciceronis jocos & facetias tres Libros à Tyrone conscriptos implevisse. Et cuique jam in manibus est ingeniosissimum illud Moriæ encomium non infimi Scriptoris opus, multæque aliæ clarissimorum hujus memoriæ Oratorum de rebus ridiculis extant haud infacetæ prolusiones. Vultis summos lmperatores, & Reges, & fortes viros? Accipite Periclem, Epaminondam, Agesilaum, & Philippum Macedonem, quos (ut Gelliano more loquar) festivitatum & falsè dictorum scatuisse memorant Historici: Ad hos Caium Lælium, Pub. Cor. Scipionem, Cneium Pompeium, C. Julium & Octavium Cæfaris, quos in hoc genere omnibus præstitisse coætaneis author est M. Tullius. Vultis adhuc majora nomina? ipsum etiam Jovem reliquosque Cœlites inter epulas & pocula jucunditati se dantes inducunt Poetæ sagacissimi veritatis adumbratores. Vestrâ demum, Academici, utar tutelâ & patrocinio, quod mihi erit omnium adinstar; quippe quam non displiceant vobis sales & joculi; indicat satis tantus hodie vestrûm factus concursus, & hoc sane unumquodque caput mihi annuere videtur; nec mirum est mehercle festam hanc & mundulam urbanitatem omnes probos, simulque claros viros sic oblectare, cum & ipsa inter splendidos virtutum Aristotelicarum ordines sublimis sedeat, & velut in Panthæo quodam Diva cum Divis Sororibus colluceat. Sed forte non desunt quidam Barbati Magistri tetrici oppido & difficiles, qui se magnos Catones, nedum Catunculos putantes, vultu ad severitatem Stoicam composito, obstipo nutantes capite anxie querantur omnia nunc dierum commisceri, & in deterius perverti & loco Priorum Aristotelis ab initiatis recens baccalaureis exponendorum, scommata & inanes nugas inverecunde & intempestive jactari; hodiernum quoque exercitium à majoribus nostris sine dubio recte & fideliter institutum ob insignem aliquem, sive in Rhetorica, sive in Philosophia fructum inde percipiendum, nunc nuper in insipidos sales perperam immutari. At vero his quod respondeatur ad manum mihi est, & in procinctu; Sciant enim illi, si nesciant, Literas, cum leges Reipub. noftræ Literariæ primum essent latæ, ab exteris regionibus vix has in oras fuisse advectas: idcirco cum Græcæ & Latinæ Linguæ peritia impendio rara esset & insolens, expediebat eò acriori studio, & magis assiduis exercitationibus ad eas eniti & aspirare: nos autem quandoquidem superioribus nostris pejus sumus morati, melius eruditi, oportebit relictis quæ haud multam habent difficultatem ad ea studia accedere, ad quæ & illi contulissent se, si per otium licuisset; nec vos præteriit primos quosque legumlatores duriora paulo scita, & severiora quam ut ferri possint semper edere solere, ut deflectentes & paululum relapsi homines in ipsum rectum incidant. Denique mutatâ nunc omnino rerum facie, necesse est multas leges, multasque consuetudines si non antiquari & obsolescere, coangustari saltem nec per omnia servari. Verum si leves istiusmodi nugæ palam defensitatæ fuerint & approbatæ, publicamque demeruerint laudem (sic enim arduis superciliis solent dicere) nemo non averso ab sana & solida eruditione animo eum ad ludicra statim et histrionalem prope levitatem adjunget, adeo ut ipsa Philosophorum spatia pro doctis & cordatis nugatores emissura sint vel mimis & scurris proterviores. At vero ego existimo eum qui jocis insubidis sic solet capi, ut præ iis seria & magis utilia plane negligat, eum inquam, nec in hac parte, nec in illa posse admodum proficere: non quidem in feriis, quia si fuisset a res serias tractandas naturâ comparatus, factusque, credo non tam facile pateretur se ab iis abduci; nec in nugatoriis, quia vix queat ullus belle et lepide jocari, nisi & serio agere prius addidicerit. Sed vereor, Academici, ne longius æquo deduxerim Orationis filum, nolo excusare quod potui, ne inter excusandum ingravescat culpa. Jam oratoriis soluti legibus prosiliemus in Comicam licentiam. In qua si forte morem meum, si rigidas verecundiæ leges transversum, quod aiunt, digitum egressus fuero, sciatis Academici, me in vestram gratiam exuisse antiquum meum, & parumper deposuisse: aut si quid solute, si quid luxurianter dictum erit, id quidem non mentem & indolem meam, sed temporis rationem & loci genium mihi suggessisse putetis. Itaque, quod simile solent exeuntes implorare Comœdi, id ego inceptans flagito. Plaudite, & ridete.


Prolusio.

LAboranti, ut videtur, & pene corruenti stultorum rei summæ, equidem nescio quo merito meo Dictator sum creatus. At quorsum ego? cum Dux ille, & Antesignanus omnium Sophistarum & sedulò ambiverit hoc munus, & fortissime potuerit administrare; ille enim induratus Miles ad quinquaginta pridem Sophistas sudibus breviculis armatos per agros Barwellianos strenue duxit, & obsessurus oppidum satis militariter aquæductum disjecit, ut per sitim posset oppidanos ad deditionem cogere; at vero abiisse nuper hominem valde doleo, siquidem ejus discessu nos omnes Sophistas non solum ἀκεφ´αλους reliquit, sed & decollatos. Et jam fingite, Auditores, quamvis non sint Aprilis Calendæ, festa adesse Hilaria, matri Deûm dicata, vel Deo Risui rem divinam fieri. Ridete itaque & petulanti splene sustollite cachinnum, exporrigite frontem, & uncis indulgete naribus, sed naso adunco ne suspendite; profusissimo risu circumsonent omnia, & solutior cachinnus hilares excutiat lachrymas, ut iis risu exhaustis ne guttulam quidem habeat Dolor quâ triumphum exornet suum. Ego profecto si quem nimis parce diducto rictu ridentem conspexero, dicam eum scabros & cariosos dentes rubigine obductos, aut indecoro ordine prominentes abscondere, aut inter prandendum hodie sic opplevisse abdomen, ut non audeat ilia ulterius distendere ad risum, ne præcinenti ori succinat, & ænigmata qædam nolens effutiat sua non Sphinx sed Sphincter anus, quæ medicis interpretanda non Oedipo relinquo; nolim enim hilari vocis sono obstrepat in hoc cœtu posticus gemitus: Solvant ista Medici qui alvum solvunt. Si quis strenuum & clarum non ediderit murmur, eum ego asseverabo tam gravem & mortiferum faucibus exhalare spiritum, ut vel Ætna, vel Avernus nihil spiret tetrius; aut certe allium aut porrum comedisse dudum, adeo ut non audeat aperire os, ne vicinos quosque fœtido halitu enecet. At vero absit porro ab hoc cœtu horrendus & tartareus ille sibili sonus, nam si hîc audiatur hodie, credam ego Furias & Eumenides inter vos occulte latitare, & angues suos colubrosque pectoribus vestris immississe, & proinde Athamantæos Furores vobis inspiravisse. At enimvero, Academici, vestram ego in me benevolentiam demiror atque exosculor, qui me audituri per flammas & ignes irrupistis in hunc locum. Hinc enim in ipso limine: scintillans ille noster Cerberus astat, & fumido latratu horribilis, flammeoque coruscans baculo favillas pleno ore egerit; illinc ardens & voracissimus Fornax noster luridos eructat ignes, & tortuosos fumiglobos evolvit, adeo ut non sit difficilius iter ad inferos vel invito Plutone; & certe nec ipse Jason minori cum periculo boves illos Martis πυριπνέοντας, aggressus est. Jamque Auditores, credite vos in cœlum receptos, posteaquam evasistis purgatorium, & nescio quo novo miraculo ex fornace calida salvi prodiistis, neque sane mihi in mentem venit ullius Herois cujus fortitudinem commode possim vestræ æquiparare, neque enim Bellerophontes ille ignivomam Chimæram animosius debellavit, nec validissimi illi Regis Arthuri pugiles, igniti & flammigerantis Castelli incantamenta vicerunt facilius & dissiparunt; atque hinc subit, ut puros mihi Auditores & lectissimos pollicear, si quid enim fæcis huc advenerit post explorationem camini, ego statim dixero ignes nostros janitores esse fatuos. At fœlices nos & incolumes perpetuo futuros! Romæ enim ad diuturnitatem imperii sempiternos ignes sollicite & religiose servabant, nos vigilibus & vivis ignibus custodimur: Quid dixi vivis & vigilibus? id sane improviso lapsu prætervolavit, quippe nunc melius commemini, eos primo crepusculo extinguere sese, & non nisi claro sudo sese resuscitare. Attamen spes est, tandem iterum domum nostram posse inclarescere, cum nemo inficias iverit duo maxima Academiæ Luminaria nostro collegio præsidere; quamvis illi nusquam majori forent in honore quam Romæ; ibi enim vel Virgines Vestales inextinctos eos, & insomnes totas noctes servarent, vel forte ordini Seraphico initiarentur flammei fratres. In hos denique optime quadrat Hemistichion illud Virgilianum, Igneus est ollis vigor: immo pene inductus sum ut credam Horatium horum nostrorum ignium mentionem fecisse, major enim horum, dum stat inter conjugem & liberos, micat inter omnes velut inter ignes Luna minores. Non póssum autem præterire fœdum Ovidii errorem, qui sic cecinit, Nataque de flamma corpora nulla vides. Videmus enim passim oberrantes igniculos hoc nostro igne genitos, hoc si negaverit Ovidius, necessum habebit uxoris pudicitiam vocare in dubium. Ad vos redeo, Auditores; Ne vos pœniteat tam molesti & formidolosi itineris, ecce convivium vobis apparatum! eccas mensas ad luxum Perficum extructas, & cibis conquisitissimis onustas, qui vel Apicianam gulam oblectent & deliniant! Ferunt enim Antonio & Cleopatræ octo integros apros in epulis appositos, vobis autem primo ferculo hem quinquaginta saginatos apros cervisiâ conditaneâ per triennium maceratos, & tamen adhuc adeo callosos, ut vel caninos dentes delassare valeant. Dein totidem optimos boves insigniter caudatos famulari nostro igni præ foribus recens assos; sed vereor ne omnem succum in patinam exudaverint: Ab his tot etiam en vitulina capita, sane crassa & carnosa, sed adeo pertenui cerebro, ut non sufficiat ad condimentum. Tum quidem & hœdos plus minus centum, sed puto crebriori Veneris usu nimium macros: Arietes aliquot expectavimus speciosis & patulis cornubus, sed eos Coqui nostri nondum secum attulerunt ex oppido. Si quis aves mavult, habemus innumeras, turundis, & offis, & scobinato caseo diu altiles: Inprimis, nescio quod genus avium tam ingenio, quam plumâ viride, unde eas è regione Psittacorum suspicor asportatas: quæ quia gregatim semper volitant, & eodem fere loco nidulantur, eodem etiam disco apponentur; iis vero parce velim vescamini, quia præterquam quod admodum crudi sint, & nihil in se habeant solidi nutrimenti, scabiem etiam comedentibus protrudunt (modo vera tradit Comestor.) Jam vero libere & genialiter epulamini ; hic enim præstò est missus quem vobis præ omnibus commendo, prægrandis scilicet Gallinago, pertriennalem faginam adeo unguinosæ pinguedinis, ut illi vix satis largum sit unum ferculum amplissimum, rostro eousque prælongo & eduro, ut impune possit cum Elephante aut Rhinocerote certamen ingredi; eam autem in hunc diem commode obtruneavimus, propterea quod prægrandium Simiorum more incepit puellis insidiari, & vim inferre mulieribus. Hunc subsequuntur aves quædam Hibernicæ, nescio quo nomine; sed incessu & corporis filo gruibus persimiles, quamvis utplurimum soleant in postremam mensam asservari; hic quidem est novus & rarus magis quam salutaris cibus: his itaque abstineatis moneo, sunt enim efficacissimi (modo vera tradit Comestor) ad generandos pediculos inguinales: has igitur arbitror ego agasonibus utiliores futuras; nam cum sint naturæ vividæ, vegetæ, & saltaturientes, si equis strigosis per podicem ingerantur, reddent eos protinus vivaciores & velociores quam si decem vivas anguillas in ventre haberent. Anseres etiam complures aspicite, & hujus anni & superiorum argutos valde, & ranis Aristophanicis vocaliores; quos quidem facile dignoscetis; mirum enim est ni se jam prodiderint sibilando, statim fortasse audietis. Ova insuper aliquot habemus, sed ea κακο˜υ κόρακος; Frugum vero nihil præterquam mala & mespila, eaque infœlicis arboris, nec satis matura, præstabit itaque iterum ad Solem suspendi. Videtis apparatus nostros, quæso vos, quibus palato sunt, commessamini. Verum hariolor dicturos vos, epulas hasce, veluti nocturnæ illæ dapes quæ à Dæmone veneficis apparantur, nullo condiri sale, vereorque ne discedatis jejuniores quam venistis. Verum ad ea pergo quæ ad me propius attinent. Romani sua hâbuere Floralia, Rustici sua Patilia, Pistores sua Fornacalia, nos quoque potissimum hoc tempore rerum & negotiorum vacui, Socratico more ludere solemus. ltaque hospitia Leguleiorum suos habent, quos vocant Dominos, vel hinc indicantes quam sint honoris ambitiosi. Nos autem, Academici, ad paternitatem quamproxime accedere cupientes id ficto nomine usurpare gestimus, quod vero non audemus saltem nonnissi in occulto; quemadmodum puellæ nuptias lusorias & puerperia solenniter fingunt, earum rerum quas anhelant & cupiunt, umbras captantes & amplectentes. Quorsum autem eo, qui proxime se circumegit, anno intermissa fuerit hæc solennitas, ego sane haud possum divinare; nisi quod ii qui patres futuri erant, adeo strenue regesserint in oppido, ut is cui id negotii dabatur, tantorum misertus laborum ultro jusserit eos ab hac cura otiosos esse. At vero unde est quod ego tam subito factus sum Pater? Dii vestram fidem! Quid hoc est prodigii Pliniana exuperantis portenta! numnam ego percusso angue Tyresiæ fatum expertus sum? ecqua me Thessala saga magico perfudit unguento? an denique ego a Deo aliquo vitiatus, ut olim Cnæeus, virilitatem pactus sum stupri pretium, ut sic repente ’εκ θηλείας ’ε’ις ’´α’ρ‘ρενα ’αλλα χθε´ιην ’´αν? A quibusdam, audivi nuper Domina. At cur videor illis parum masculus? Ecquis Prisciani pudor? itane propria quæ maribus fœmineo generi tribuunt insulsi Grammaticastri! scilicet quia Scyphos capacissimos nunquam valui pancratice haurire; aut quia manus tenendâ stivâ non occaluit, aut quia nunquam ad meridianum Solem supinus jacui septennis bubulcus; fortasse demum quod nunquam me virum præstiti, eo modo quo illi Ganeones: verum utinam illi possint tam facile exuere asinos, quam ego quicquid est fœminæ; at videte quam insubide, quam incogitate mihi objecerint id, quod ego jure optimo mihi vertam gloriæ. Namque & ipse Demosthenes ab æmulis adversariisque parum vir dictus est. Q. itidem Hortensius omnium Oratorum post M. Tullium, clarissimus, Dionysia Psaltria appellatus est à L. Torquato. Cui ille, Dionysia, inquit, malo equidem esse, quam quod tu Torquate, ’´αμουσος, ’αγροδ´ιαιτος, ’απρ´οσυτος. Ego vero quicquid hoc Domini aut Dominæ est à me longe amolior atque rejicio, nisi in rostris atque subselliis vestris, Academici, dominari non cupio. Quis jam prohibebit me quin lætar tam auspicato & fœlici omine, exultemque gaudio me tantis viris ejusdem opprobrii societate conjunctum! Interea ut bonos omnes & præstantes supra invidiam positos arbitror, ita hos lividos adeo omnium infimos puto, ut ne digni sint qui maledicant. Ad filios itaque pater me converto, quorum cerno speciosum numerum, & video etiam lepidulos nebulones occulto nutu me patrem fateri. De nominibus quæritis? Nolo sub nominibus ferculorum filios meos epulandos vobis tradere, id enim Tantali & Lycaonis feritati nimium esset affine; nec membrorum insignibo nominibus, ne putetis me pro integris hominibus tot frusta hominum genuisse; nec ad vinorum genera eos nuncupare volupe est, ne quicquid dixero, sit ’απροσδ´ιονυσον, & nihil ad Bacchum; volo ad prædicamentorum numerum nominatos, ut sic & ingenuos natales & 1iberalem vitæ rationem exprimam; & eadem opera curabo, uti omnes ad aliquem gradum ante meum obitum provecti sint. Quod ad Sales meos nolo ego edentulos, sic enim tritos, & veteres dicatis, & aniculam aliquam tussientem eos expuisse: proinde credo neminem sales meos dentatos inculpaturum, nisi qui ipse nullos habet dentes, ideoque reprehensurum, quia non sunt ipsius similes. Et certe in præsens ego exoptarem obtigisse mihi Horatii fortem, nempe ut essem salsamentarii filius, tunc enim sales mihi essent ad unguem, vos etiam sale ita pulchre defricatos dimitterem, ut nostros milites qui nuper ab Insula Reana capessêre fugam non magis pœniteret salis petiti. Non libet mihi in consilio vobis exhibendo, mei gnati, gnaviter esse operoso, ne plus operæ vobis erudiendis quam gignendis insumpsisse videar, tantum caveat quisque ne ex filio fiat nepos: liberique mei ne colant liberum, si me velint patrem. Si qua ego alia præcepta dedero, ea linguâ vernaculâ proferenda sentio; conaborque pro viribus ut omnia intelligatis. Cæterum exorandi sunt mihi Neptunus, Apollo, Vulcanus, & omnes Dii Fabri, uti latera mea vel tabulatis corroborare, vel ferreis laminis circumligare velint. Quinetiam & supplicanda mihi est Dea Ceres, ut quæ humerum eburneum Pelopi dederit, mihi pariter latera pene absumpta reparare dignetur. Neque enim est cur miretur quislibet, si post tantum clamorem & tot filiorum genituram paulo infirmiora sint. In his itaque sensu Neroniano ultra quam satis eft, moratus sum: nunc Leges Academicas veluti Romuli muros transiliens à Latinis ad Anglicana transcurro. Vos quibus istæc arrident, au res atque animos nunc mihi attentos date.




Prolusion 7

In Sacrario habita pro Arte.

Oratio.

Beatiores reddit Homines Ars quam Ignorantia

Tametsi mihi, Auditores, nihil magis jucundum sit atque optabile aspectu vestro assiduâque togatorum hominum frequentiâ, hoc etiam honorifico dicendi munere, quo ego vice unâ atque alterâ apud vos non ingratâ operâ perfunctus sum; tamen, si quod res est fateri liceat, semper ita fit, ut, cum neque meum ingenium, nec studiorum ratio ab hoc Oratorio genere multum abhorreat, ego vix unquam meâ voluntate, aut sponte ad dicendum accedam; mihi si fuisset integrum vel huic vespertino labori haud illibenter equidem parsissem: nam quoniam ex Libris & Sententiis doctissimorum hominum sic accepi, nihil vulgare, au mediocre in Oratore, ut nec in Poeta posse concedi, eumque oportere, qui Orator esse meritò & haberi velit, omnium Artium, omnisque Scientiæ circulari quodam subsidio instructum & consummatum esse; id quando mea ætas non fert, malui jam prius ea mihi subsidia comparando, longo & acri studio ad illam laudem veram contendere, quam properato & præcoci stylo falsam præripere. Quâ animi cogitatione & consilio dum æstuo totus indies, & accendor, nullum unquam sensi gravius impedimentum & moram, hoc frequenti interpellationis damno; nihil vero magis aluisse ingenium, &, contra quam in corpore fit, bonam ei valetudinem conservâsse erudito & liberali otio. Hunc ego divinum Hesiodi somnum, hos nocturnos Endymionis cum Luna congressus esse crediderim; hunc illum duce Mercurio Promethei secessum in altissimas Montis Caucasi solitudines ubi sapientissimus Deûm atque hominum evasit, utpote quem ipse Jupiter de Nuptiis Thetidis consultum isse dicatur. Testor ipse lucos, & flumina, & dilectas villarum ulmos, sub quibus æstate proxime præteritâ (si Dearum arcana eloqui liceat) summam cum Musis gratiam habuisse me jocundâ memoriâ recolo; ubi & ego inter rura & semotos saltus velut occulto ævo crescere mihi potuisse visus sum. Hic quoque eandem mihi delitescendi copiam utique sperassem, nisi intempestive prorsus interposuisset se importuna hæc dicendi molestia, quæ sic ingrate arcebat sacros somnos, sic torsit animum in aliis defixum, & inter præruptas Artium difficultates sic impedivit & oneri fuit, ut ego amissâ omni spe persequendæ quietis mœstus cogitare cœperim, quam procul abessem ab ea tranquillitate quam mihi primò Literæ pollicebantur, acerbam fore inter hos æstus & jactationes vitam, satius esse vel omnes Artes dedidicisse. Itaque vix compos mei, temerarium cœpi consilium laudandæ Ignorantiæ, quæ nihil prorsus haberet harum turbarum; proposuique in certamen utra suos cultores beatiores redderet Ars an Ignorantia? Nescio quid est, noluit me meum sive fatum, sive genius ab incepto Musarum amore discedere; imo & ipsa cæca sors tanquam derepente prudens providensque facta hoc idem noluisse visa est; citius opinione meâ Ignorantia suum nacta est patronum, mihi Ars relinquitur defendenda. Gaudeo sane sic illusum me, nec me pudet vel cæcam Fortunam mihi restituisse oculos; hoc illi nomine gratias habeo. Jam saltem illam laudare licet, cujus ab amplexu divulsus eram, & quasi absentis desiderium sermone consolari; jam hæc non plane interruptio est, quis enim interpellari se dicat, id laudando & tuendo quod amat, quod approbat, quod magnopere assequi velit. Verum, Auditores, sic ego existimo in re mediocrater laudabili maxime elucere vim Eloquentiæ; quæ summam laudem habent, vix ullo modo, ullis limitibus Orationis contineri posse, in his ipsa sibi officit copia, & rerum multitudine comprimit & coangustat expandentem se elocutionis pompam; hâc ego argumenti fœcunditate nimiâ laboro, ipsæ me vires imbecillum, arma inermem reddunt; delectus itaque faciendus, aut certe enumeranda verius quam tractanda quæ tot nostram causam validis præsidiis firmam ac munitam statuunt: nunc illud mihi unice elaborandum video, ut ostendam quid in utraque re, & quantum habeat momentum ad illam in quam omnes ferimur, beatitudinem; in qua contentione facili certe negotio versabitur Oratio nostra, nec admodum esse puto metuendum quid possit Scientiæ Inscitia, Arti Ignorantia objicere; quamvis hoc ipsum quod objiciat, quod verba faciat, quod in hac celebritate Literatissimæ Concionis vel hiscere audeat, id totum ab arte precariò vel potius emendicatò habet. Notum hoc esse reor, Auditores, & receptum omnibus, magnum mundi opificem, cætera omnia cum fluxa & caduca posuisset, homini præter id quod mortale esset, divinam quandam auram, & quasi partem sui immiscuisse, immortalem, indelebilem lethi & interitus immunem; quæ postquam in terris aliquandiu tanquam cœlestis hospes, caste, sancteque peregrinata esset, ad nativum cælum sursum evibraret se, debitamque ad sedem & patriam reverteretur: proinde nihil merito recenseri posse in causis nostræ beatitudinis, nisi id & illam sempiternam, & hanc civilem vitam aliquâ ratione respiciat. Ea propemodum suffragiis omnium sola est contemplatio, quâ sine administro corpore seducta & quasi conglobata in se mens nostra incredibili voluptate immortalium Deorum ævum imitatur, quæ tamen sine arte tota infrugifera est & injucunda, imo nulla. Quis enim rerum humanarum divinarumque ’ιδ´εας intueri digne possit aut considerare, quarum ferme nihil nôsse queat, nisi animum, per artem & disciplinam inbutum & excultum habuerit; ita prorsus ei cui Artes desunt, interclusus esse videtur omnis aditus ad vitam beatam: ipsam hanc animam altæ sapientiæ capacem & prope inexplebilem, aut frustra nobis Deus, aut in pœnam dedisse videtur, nisi maxime voluisset nos ad excelsam earum rerum cognitionem sublimes eniti, quarum tantum ardorem naturâ humanæ menti injecerat. Circumspicite quaqua potestis universam hanc rerum faciem, illam sibi in gloriam tanti operis summus Artifex ædificavit; quanto altius ejus rationem insignem, ingentem fabricam, varietatem admirabilem investigamus, quod sine arte non possumus, tanto plus authorem ejus admiratione nostrâ celebramus, & veluti quodam plausu persequimur, quod illi pergratum esse, certum ac persuasissimum habeamus. Ecquid, Auditores, putabimus tanta immensi ætheris spatia æternis accensa atque distincta ignibus, tot sustinere concitatissimos motus, tanta obire conversionum itinera ob hoc unum ut lucernam præbeant ignavis & pronis hominibus? & quasi facem præferant nobis infra torpentibus & desidiosis? nihil inesse tam multiplici fructuum herbarumque proventui, præterquam fragilem viriditatis ornatum? Profecto si tam injusti rerum æstimatores erimus, ut nihil ultra crassum sensus intuitum persequamor, non modo serviliter & abjecte, sed inique & malitiose cum benigno numine egisse videbimur; cui per inertiam nostram, & quasi per invidiam titulorum magna pars, & tantæ potentiæ veneratio penitus intercidet. Si igitur dux & inchoatrix nobis ad beatitudinem sit eruditio, si potentissimo numini jussa & complacita, & ejus cum laude maxime conjuncta, certe non potest sui cultores non efficere vel summe beatos. Neque enim nescius sum, Auditores, contemplationem hanc quâ tendimus ad id quod summe expetendum est, nullum habere posse veræ beatitudinis gustum sine integritate vitæ, & morum innocentia; multos autem vel insigniter eruditos homines nefarios extitisse, præterea iræ, odio, & pravis cupiditatibus obedientes; multos è contra literarum rudes viros probos atque optimos se præstitisse; quid ergo? Num beatior Ignorantia? minime vero. Sic itaque est, Auditores, paucos fortasse doctrinâ præstabiles suæ civitatis corruptissimi mores & illiteratorum hominum colluvies in nequitiam pertraxere, unius perdocti & prudentis viri industriâ multos mortales ab arte impolitis in officio continuit: nimirum una domus, vir unus arte & sapientia præditus, velut magnum Dei munus toti Reipub. satis esse possit ad bonam frugem. Cæterum ubi nullæ vigent Artes, ubi omnis exterminatur eruditio, ne ullum quidem ibi viri boni vestigium est, grassatur immanitas atque horrida barbieres; hujus rei testem apello non civitatem unam, aut provinciam, non gentem, sed quartam orbis terrarum partem Europam, quâ totâ superioribus aliquot sæculis omnes bonæ Artes interierant, omnes tunc temporis Academias præsides diu Musæ reliquerant; pervaserat omnia, & occupârat cæca inertia, nihil audiebatur in Scholis præter insulsa stupidissimorum Monachorum dogmata, togam scilicet nacta, per vacua rostra & pulpita, per squalentes Cathedras jactitavit se prophanum & informe monstrum, Ignorantia. Tum primum lugere Pietas, extingui Religio & pessum ire, adeo ut ex gravi vulnere, sero atque ægre vix in hunc usque diem convaluerit. At vero, Auditores, hoc in Philosophia ratum, & antiquum esse satis constat, omnis artis, omnisque scientiæ perceptionem solius intellectus esse, virtutum ac probitatis domum atque delubrum esse voluntatem. Cum autem omnium judicio intellectus humanus cæteris animi facultatibus princeps & moderator præluceat, tum & ipsam voluntatem cæcam alioqui & obscuram suo splendore temperat & collustrat, illa veluti Luna, luce lucet alienâ. Quare demus hoc sane, & largiamur ultro, potiorem esse ad beatam vitam virtutem sine arte, quam artem sine virtute; at ubi semel fœlici nexu invicem consociatæ fuerint, ut maxime debent, & sæpissime continget, tum vero statim vultu erecto atque arduo superior longe apparet, atque emicat scientia, cum rege & imperatore intellectu in excelso locat se, inde quasi humile & sub pedibus spectat inferius quicquid agitur apud voluntatem; & deinceps in æternum excellentiam & claritudinem, majestatemque divinæ proximam facile sibi afferit. Age descendamus ad civilem vitam, quid in privata, quid in publica proficiat utraque videamus; taceo de arte quod sit pulcherrimum juventutis honestamentum, ætatis virilis firmum præsidium, senectutis ornamentum atque solatium. Prætereo & ilud multos apud suos nobiles, etiam P. R. principes post egregia facinora, & rerum gestarum gloriam ex contentione & strepitu ambitionis ad literarum studium tanquam in portum ac dulce perfugium se recipisse; intellexére nimirum senes præstantissimi jam reliquam vitæ partem optimam optime oportere collocari; erant summi inter homines, volebant his artibus non postremi esse inter Deos; petierant honores, nunc immortalitatem; in debellandis imperii hostibus longe aliâ militiâ usi sunt, cum morte maximo generis humani malo conflictaturi, ecce quæ tela sumpserint, quas legiones conscripserint, quo commeatu instructi fuerint. Atqui maxima pars civilis beatitudinis in humana societate & contrahendis amicitiis fere constituta est; doctiores plerosque difficiles, inurbanos, moribus incompositis, nullâ fandi gratiâ ad conciliandos hominum animos multi queruntur; fateor equidem, qui in studiis fere seclusus atque abditus est, multo promptius esse Deos alloqui quam homines, sive quod perpetuo fere domi est apud superos infrequens rerum humanarum & vere peregrinus, sive quod assiduâ rerum divinarum cogitatione mens quasi grandior facta in tantis corporis angustiis difficulter agitans se minus habilis sit ad exquisitiores salutationum gesticulationes; at si dignæ atque idoneæ contingerint amicitiæ nemo sanctius colit; quid enim jucundius, quid cogitari potest beatius illis doctorum & gravissimorum hominum colloquiis, qualia sub illa platano plurima sæpe fertur habuisse divinus Plato, digna certe quæ totius confluentis generis humani arrecto excipiantur silentio; at stolide confabulari, alios aliis ad luxum & libidines morem gerere ea demum ignorantiæ est amicitia, aut certe amicitiæ ignorantia. Quinetiam si hæc civilis beatitudo in honesta liberaque oblectatione animi consistit, ea profecto doctrinæ & arti reposita est voluptas, quæ cæteras omnes facile superet; quid omnem cœli syderumque morem tenuisse? omnes aeris motus & vicissitudines, sive augusto fulminum sonitu, aut crinitis ardoribus inertes animos perterrefaciat, sive in nivem & grandinem obrigescat, sive denique in pluvia & rore mollis & placidus descendat; tum alternantes ventos perdidicisse, omnesque halitus aut vapores quos terra aut mare eructat; stirpium deinde vires occultas, metallorumque; caluisse, singulorum etiam animantium naturam, & si fieri potest, sensu intellexisse; hinc accuratissimam corporis humani fabricam & medicinam; postremo divinam animi vim & vigorem, & si qua de illis qui Lares, & Genii, & Dæmonia vocantur ad nos pervenit cognitio? Infinita ad hæc alia, quorum bonam partem didicisse licuerit, antequam ego cuncta enumeraverim. Sic tandem, Auditores, cum omnimoda semel eruditio suos orbes confecerit, non contentus iste spiritus tenebricoso hoc ergastulo eousque late aget se, donec & ipsum mundum, & ultra longe divinâ quadam magnitudine expatiatâ compleverit. Tum demum plerique casus atque eventus rerum ita subito emergent, ut ei, qui hanc arcem sapientiæ adeptus est, nihil pene incautum, nihil fortuitum in vita possit accidere; videbitur sane is esse, cujus imperio & dominationi astra obtemperent, terra & mare obsecundent, venti tempestatesque morigeræ sint; cui denique ipsa Parens Natura in deditionem se tradiderit, plane ac si quis Deus abdicato mundi imperio, huic jus ejus, & leges, administrationemque tanquam præfectori cuidam commisisset. Huc quanta accedit animi voluptas, per omnes gentium historias & loca pervolare Regnorum, Nationum, Urbium, Populorum status mutationesque ad prudentiam, & mores animadvertere: hoc est, Auditores, omni ætati quasi vivus interesse, & velut ipsius temporis nasci contemporaneus; profecto cum nominis nostri gloriæ in futurum prospeximus, hoc erit ab utero vitam retro extendere & porrigere, & nolenti fato anteactam quandam immortalitatem extorquere. Mitto illud cui quid potest æquiparari? Multarum Gentium oraculum esse, domum quasi templum habere, esse quos Reges & Republicæ ad se invitent, cujus visendi gratiâ finitimique exterique concurrant, quem alii vel semel vidisse quasi quoddam bene meritum glorientur; hæc studiorum præmia, hos fructus eruditio suis cultoribus in privata vita præstare, & potest, & sæpe solet. At quid in publica? Sane ad Majestatis fastigium paucos evexit laus doctrinæ, nec probitatis multò plures. Nimirum, illi apud se regno fruuntur, omni terrarum ditione longe gloriosiori: & quis sine ambitionis, infamiâ geminum affectat regnum? addam hoc tamen amplius, duos tantum adhuc fuisse qui quasi cœlitus datum universum terrarum orbem habuere, & supra omnes Reges & Dynastas æquale Diis ipsis partiti sunt imperium, Alexandrum nempe magnum & Octavium Cæsarem, eosque ambos Philosophiæ alumnos. Perinde ac si quoddam electionis exemplar divinitus exhibitum esset hominibus, quali potissimum viro clavum & habenas rerum credi oporteret. At multæ resp. sine literis, rebus gestis & opulentiâ claruere. Spartanorum quidem, qui ad literarum studium contulerint se, pauci memorantur; Romani intra urbis mœnia Philosophiam sero receperunt; at illi Legislatore usi sunt Lycurgo, qui & philosophus fuit & Poetarum adeo studiosus, ut Homeri scripta per Ioniam sparsa summâ curâ primus collegerit. Hi post varios in urbe motus & perturbationes ægre se sustentare valentes, ab Athenis eâ tempestate artium studio florentissimis, Leges Decemvirales, quæ & duodecim tabulæ dictæ sunt, missis legatis emendicarunt. Quid si hodiernos Turcas per opima Asiæ regna rerum late potitos omnis literaturæ ignaros nobis objiciant? Equidem in ea repub. (si tamen crudelissimorum hominum per vim & cædem arreptâ potentiâ, quos unum in locum sceleris consensus convocavit, continuo respub. dicenda sit) quod in ea ad exemplum insigne sit nil audivi, parare vitæ commoda, tueri parta, id Naturæ debemus, non Arti; aliena libidinose invadere, sibi mutuo ad rapinam auxilio esse, in scelus conjurare, id Naturæ pravitati. Jus quoddam apud eos exercetur; nec mirum: cæteræ virtutes facile fugantur, justitia vere regia, ad sui cultum impellit, sine qua vel injustissimæ societates cito dissolverentur. Nec omiserim tamen, Saracenos Turcarum propemodum conditores non armis magis quam bonarum literarum studiis imperium suum propagasse. Sed si antiquitatem repetamus, inveniemus non institutas modo ab Arte, sed fundatas olim fuisse respublicas. Antiquissimi quique gentium indigenæ in sylvis & montibus errasse dicuntur, ferarum ritu pabuli commoditatem sequuti, vultu erecti, cætera proni, putâsses præter formæ dignitatem nihil non commune cum bestiis habuisse; eadem antra, iidem specus cœlum & frigora defendebant; nulla tunc urbs, non ædes marmoreæ, non aræ Deorum, aut fana collucebant, non illic fas sanctum, nondum jura in foro dicebantur, nulla in nuptiis tæda, non chorus, nullum in mensa geniali carmen, nullum solenne funeris, non luctus, vix tumulus defunctos honestabat; nulla convivia, nulli ludi, inauditus citharæ sonus, ipsa tunc omnia aberant, quibus jam inertia ad luxum abutitur. Cum repente Artes & Scientiæ, agrestia hominum pectora cœlitus afflabant, & imbutos notitiâ sui in una mœnia pellexere. Quamobrem certe quibus authoribus urbes ipsæ primum conditæ sunt, dein stabilitæ legibus post consiliis munitæ poterunt iisdem etiam gubernatoribus quam diutissime fœlicissimeque consistere. Quid autem ignorantia? sentio, Auditores, caligat, stupet, procul est, effugia circumspicit, vitam brevem queritur, artem longam; immo vero tollamus duo magna studiorum nostrorum impedimenta, alterum artis male traditæ, alterum nostræ ignaviæ, pace Galeni, seu quis alius ille fuit; totum contra erit, vita longa ars brevis; nihil arte præstabilius, adeoque laboriosius, nihil nobis segnius, nihil remissius; ab operariis & agricolis nocturnâ & antelucanâ industriâ vinci nos patimur; illi in re sordida ad vilem victum magis impigri sunt, quam nos in nobilissima ad vitam beatam; nos cum ad altissimum atque optimum in humanis rebus aspiremus, nec studium ferre possumus, nec inertiæ dedecus; immo pudet esse id, quod non haberi nos indignamur. At valetudini cavemus à vigiliis & acri studio: turpe dictu, animum incultum negligimus, dum corpori metuimus, cujus vires quis non imminuat, quo majores acquirantur animo? quanquam certe qui hæc causantur perditissimi plerique, abjectâ omni temporis, ingenii, valetudinis curâ, comessando, belluæ marinæ ad morem potando, inter scorta & aleam pernoctando, nihilo se infirmiores factos queruntur. Cum itaque sic se afficiant atque assuescant, ut ad omnem turpitudinem strenui atque alacres; ad omnes virtutis actiones & ingenii hebetes & languidi sint, culpam in naturam aut vitæ brevitatem falso & inique transferunt. Quod si modeste ac temperanter vitam degendo, primos ferocientis ætatis impetus ratione & pertinaci studiorum assiduitate mallemus edomare, cœlestem animi vigorem ab omni contagione & inquinamento purum & intactum servantes; incredibile esset, Auditores, nobis post annos aliquot respicientibus quantum spatium confecisse, quam ingens æquor eruditionis cursu placido navigâsse videremur. Cui & hoc egregium afferet compendium, si quis nôrit & artes utiles, et utilia in artibus recte seligere. Quot sunt imprimis Grammaticorum & Rhetorum nugæ aspernabiles? audias in tradenda arte sua illos barbare loquentes, hos infantissimos. Quid Logica? Regina quidem illa artium si pro dignitate tractetur: At heu quanta est in ratione insania! non hic homines, sed plane Acanthides carduis & spinis vescuntur. O dura Messorum illa! Quid repetam illam, quam Metaphysicam vocant Peripatetici, non artem, locupletissimam quippe me ducit magnorum virorum authoritas, non artem inquam plerumque, sed infames scopulos, sed Lernam quandam Sophismatum ad naufragium & pestem excogitatam? hæc illa quæ supra memini togatæ ignorantiæ vulnera sunt; hæc eadem cucullorum scabies etiam ad Naturalem Philosophiam late permanavit: vexat Mathematicos demonstrationum inanis gloriola; his omnibus quæ nihil profutura sunt meritò contemptis & amputatis, admirationi erit quot annos integros lucrabimur. Quid! quod Jurisprudentiam præsertim nostram turbata methodus obscurat, & quod pejus est, sermo nescio quis, Americanus credo, aut ne humanus quidem, quo cum sæpe Leguleios nostros clamitantes audiverim, dubitare, subiit quibus non esset humanum os & loquela, an & his ulli affectus humani adessent; vereor certe ut possit nos sancta Justitia respicere, vereor ut querelas ullo tempore nostras aut injurias intelligat, quorum linguâ loqui nesciat. Quapropter, Auditores, si nullum a pueritia diem sine præceptis & diligenti studio vacuum ire sinamus, si in arte, aliena supervacanea otiosa sapienter omittamus, certe intra ætatem Alexandri magni majus quiddam & gloriosus illo terrarum orbe subegerimus: tantumque aberit quo minus brevitatem vitæ, aut artis tædium incusemus, ut flere & lachrymari promptius nobis futurum credam, ut illi olim, non plures superesse mundos de quibus triumphemus. Expirat Ignorantia, jam ultimos videte conatus & morientem luctam; Mortales præcipue gloriâ tangi, antiquos illos illustres longa annorum series atque decursus eum celebrârit, nos decrepito mundi senio, nos properante rerum omnium occasu premi, si quid prædicandum æterna laude reliquerimus, nostrum nomen in angusto versari, cujus ad memoriam vix ulla posteritas succedat, frustra jam tot Libros & præclara ingenii monumenta edi quæ vicinus mundi rogus cremârit. Non inficior illud esse posse verisimile; at vero non morari gloriam cum bene feceris, id supra omnem gloriam est. Quam nihil beavit istos inanis hominum sermo cujus ad absentes & mortuos nulla voluptas, nullus sensus pervenire potuit? nos sempiternum ævum expectemus quod nostrorum in terris saltem benefactorum memoriam nunquam delebit; in quo, si quid hic pulchre meruimus, præsentes ipsi audiemus, in quo qui prius in hac vita continentissime actâ omne tempus bonis artibus dederint, iisque homines adjuverint, eos singulari & summâ supra omnes scientiâ auctos esse futuros multi graviter philosophati sunt. Jam cavillari desinant ignavi quæcunque adhuc nobis in scientiis incerta atque perplexa sint, quæ tamen non tam scientiæ, quam homini attribuenda sunt; hoc est, Auditores, quod & illud nescire Socraticum & timidam Scepticorum hæsitationem aut refellit, aut consolatur, aut compensat. Jam vero tandem aliquando quænam Ignorantiæ beatitudo? sua sibi habere, à nemine lædi, omni curâ & molestia supersedere, vitam secure & quiete, quoad potest, traducere; verum hæc feræ aut volucris cujuspiam vita est quæ in altis & penitissimis sylvis in tuto nidulum cœlo quamproximum habet, pullos educit, sine aucupii metu in pastum volat, diluculo, vesperique suaves modulos emodulatur. Quid ad hæc desideratur æthereus ille animi vigor? Exuat ergo hominem, dabitur sane Circæum poculum, ad bestias prona emigret: Ad bestias vero? at illæ tam turpem hospitem excipere nolunt, si quidem illæ sive inferioris cujusdam rationis participes, quod plurimi disputârunt, sive pollenti quodam instinctu sagaces, aut artes, aut artium simile quoddam apud se exercent. Namque & Canes in persequenda fera Dialecticæ non ignaros esse narratur apud Plutarchum, & si ad trivia forte ventum sit, plane disjuncto uti Syllogismo. Lusciniam veluti præcepta quædam Musices pullis suis tradere solere refert Aristoteles; unaquæque fere bestia sibi medica est, multæ etiam insignia medicinæ documenta hominibus dedere. Ibis Ægyptia alvi purgandæ utilitatem, Hippopotamus detrahendi sanguinis ostendit. Quis dicat Astronomiæ expertes à quibus tot ventorum, imbrium, inundationum, serenitatis præsagia petantur? Quam prudenti & severâ Ethicâ supervolantes montem Taurum anseres obturato lapillis ore periculosæ loquacitati moderantur; multa formicis res domestica, civitas apibus debet; excubias habendi, triquetram aciem ordinandi rationem ars militaris gruum esse agnoscit. Sapiunt altius bestiæ, quam ut suo cœtu & consortio ignorantiam dignentur; inferius detrudunt. Quid ergo? ad truncos & saxa. At ipsi trunci, ipsa arbusta, totumque nemus ad doctissima Orphei carmina solutis quondam radicibus festinavêre. Sæpe etiam mysteriorum capaces, ut quercus olim Dodoneæ, divina Oracula reddidêre. Saxa etiam sacræ Poetarum voci docilitate quâdam respondent: an & hæc aspernantur à se Ignorantiam? Num igitur infra omne Brutorum genus, infra Stipites & Saxa, infra omnem Naturæ ordinem licebit in illo Epicureorum non-esse requiescere? Ne id quidem: quandoquidem necesse est, quod pejus, quod vilius, quod magis miserum, quod infimum est, esse Ignorantiam? Ad vos venio, Auditores intelligentissimi, nam & ipse si nihil dixissem, vos mihi tot non tam Argumenta, quam tela video, quæ ego in Ignorantiam usque ad perniciem contorquebo. Ego jam Classicum cecini, vos ruite in prælium; summovete à vobis hostem hanc, prohibete vestris porticibus & ambulacris; hanc si aliquid esse patiamini, vos ipsi illud eritis, quod nostis omnium esse miserrimum. Vestra itaque hæc omnium causa est. Quare si ego jam multo fortasse prolixior fuerim, quam pro consuetudine hujus loci liceret, præterquam quod ipsa rei dignitas hos postulabat, dabitis & vos mihi veniniam, opinor, Judices, quandoquidem, tanto magis intelligitis in vos quo sim animo, quam vestri studiosus, quos Labores, quas Vigilias vestrâ causâ non recusârim. Dixi.